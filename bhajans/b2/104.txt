दत्त दत्त नामाचा महिमा

दत्त दत्त नामाचा महिमा 
भवसिंधु हा पार कराया 
अवतरली करुणा ॥धृ॥

कृष्णा माई वाहे झुळझुळ 
दत्तनाम हे घेत मंजुळ
नरसोबाच्या वाडी 
मधुनि करुया परिभ्रमणा ॥१॥

औदुंबर हे तेथे जाऊ 
गुरुरायाला हृदयी पाहुं
तीन मुखातुन त्र्यैलोक्यच 
हे उजळीतसे नयना ॥२॥

गाणगापुरी वास गुरुचा 
भाळी लेउया गंध उदिचा
धेनु विहरती वत्सलतेने 
श्वान शरण चरणा ॥३॥

जटा शीरावर रुळती सुंदर 
मूर्तिमंत हे तेज मनोहर
सकल चराचर चरणावरति 
आले रे शरणा  ।।४।।