मानस पूजा ( श्री आत्मपूजा )

अथ प्रबोधः 
अजितामृत योगनिदिताच्युतशक्तेः स्वकृतातिमोहित 
द्युमुखे श्रुतिबन्दिगीततो भगवञ्जागृहि जागृहि त्र्यधीट् ।।१।। 

अथ ध्यानम् 
यतोऽस्य जननाद्यजः स्ववशमाय आद्यो विभुः । 
स्वराट् सकलविद्गुरुः स सुखसच्चिदात्मा प्रभुः ।। 

असंसृतिररुप उज्झितमलो ऽमुमैक्याप्तये । 
निवर्त्य नयनं निषेधविधिवाक्यतश्चिन्तये ।।२।।
 
अथावाहनम् 
कार्यक्षमान्वीक्ष्य पृथग्युतान्वा योऽनुप्रविश्यापि विभुर्निजांशात् । 
निन्ये प्रभुत्वं हि महन्मुखांस्तमुपाह्वये त्रीशमनन्यचित्तः ।।३।।
 
अथासनम् अनेजज्जवीयो हृदोऽप्याप्नुवन्नो सुराः पूर्वमर्शत्पराञ्चोपिऽतिष्ठत् । 
परान्धावतोऽत्येति यद्ध्यासनं ते त्र्यधीशार्पितं चित्तमस्तान्यवृत्ति ।।४।। 

अथ पाद्यम् 
राहोः शीर्षवदौपचारिकभिदा विष्णो पदं त्रीश ते 
प्रत्यक्तच्च निसर्गशुद्धमपि सन्मायांशतोऽशुद्धवत् ।। 

भातं मूढधिया तदर्थममलं ज्ञानामृतं यत्नतो 
धीपात्रेत्र हिरण्मये विनिहितं पाद्यं गृहाणात्मभ ।।५।। 

अथार्घ्यम् 
देवाचार्यप्रसादप्रजनितसुरसंपत्तिसद्रत्नजात- 
श्रेणाढये मञ्जुलेऽस्मिन्नतितरविमले भाजन वै विशाले ।। 

चेतः संज्ञेऽविलोले धृतभजनजलाद्वेष्टुताद्यर्थजाले 
स्वर्यं संपादितं ते त्र्यधिप परम भोः स्वीकुरुष्वाप्तकाम ।।६।।

अथाचमनम् 
विधिवच्छ्रवणादि यत्कृतं ते त्र्यधिपाभव मे प्रसीद शंभो ।। 
द्विविधावरणाम्बु तेऽर्पितं सत्कृपयाऽऽचमनं कुरुष्व तेन ।।७।। 

अथ स्नानम् 
प्रवचनादिसुदुर्लभताश्रुतेस्त्र्यधिपते त इह श्रुतिविश्रुते ।। 
परमभक्तिसुशीतलसज्जलं वपुषि सिक्तमथाऽऽप्लुतयेऽस्त्त्वलम् ।।८।। 

अथ वस्त्रम् 
यत्किञ्चिज्जगति त्रीश तत्त्वया वास्यमीश ते ।। 
वस्त्रत्वेनार्पितं तेन परानन्दार्हतास्तु मे ।।९।। 

अथ यज्ञसूत्रम् 
यद्वह्मसूत्रं त्रिवृतं पवित्रं कृत्वा समन्त्रं त्रिपस स्वतंत्रम् ।। 
दत्तं सुमित्रं भज तेन चात्र सत्रं सुपात्रं कुरु मान्यतन्त्रम् ।।१०।। 

अथ चन्दनम् 
आल्हादनं चन्दनमुच्यते तत्सत्यर्तरूपं न ततः परं ते। 
प्रेष्ठं त्र्यधीशागुण तेन नूनमालेपनं ते प्रकरोमि भक्त्या ।।११।। 

अथ पुष्पम् 
भगवन्त्र्यधिप प्रददामि मुदे सुमनः सुमनः सकलार्थविदे ।। 
खलु तुभ्यममूल्यमघौघभिदे सुमनः सुमनस्कमनन्यहृदे ।।१२।। 

अथ धूपः 
योगानलेऽत्र बलदर्पपरिग्रहाहं- काराभिलाषममताप्रतिघांश्च दग्ध्वा । 
धूपोऽयमुत्तमतमोऽर्पित आर्य शान्ति- द्वारा त्र्यधीश पदपर्यवसाय्यऽसौ ते ।।१३।। 

अथ दीपः 
सोऽहंभावप्रोज्वलज्ज्ञानदीपो मूलाज्ञानध्वान्तसंपातहृत्यै ।। 
स्थेयान्भास्वाँन्भाश्वतस्त्रीश तुभ्यं स्वात्मज्योतिर्दत्त एतं गृहाण ।।१४।।

अथ नैवेद्यः 
यस्य ब्रह्मक्षत्रे मित्रे ग्रासो मृत्युर्लेह्यं पेयम् । 
कान्वेष्टव्यं तस्मै कस्मै नैवेद्यार्थं दत्तं द्वैतम ।।१५।। 

अथ ताम्बुलः 
त्रीश तेऽद्य परभक्तिवीटिका पंचमैक पुरुषार्थम धिका। 
निर्विकल्पकसमाधितः पुरारञ्जिकास्तु भवभञ्जिका वरा ।।१६।। 

अथ प्रदक्षिणा 
त्वं त्रिशाहमहं त्वमित्यवगतेः स्थेम्ने निदिध्यासना-त्मानस्ते 
परिदक्षिणा हि विहिता यद्यच्च मे क्रीडितम ।। 
तद्ब्रह्मास्तु चिदन्वये क्षितुरथोत्वानुस्मरन्व्याहरे 
तारं तारकमेकमात्मनि यथा शार्दूलविक्रीडितम् ।।१७।। 

अथ नमस्कारः 
असकृदभिहिता तेनेकजन्माप्तपुण्यैः प्रणतिविततिरेषाद्वैतशेषाविशेषा ।। 
त्वयि विनिहितमेतन्मे ज्ञ सर्वं स्वकीयं त्र्यधिप जयतु पूजा त्वद्यशोमालिनीयम् ।।१८।। 

अथ क्षमापनम् 
यन्मे न्यूनं संमतं स्थूलदृष्ट्या भूमन्तेनुक्रोशपीयूषवृष्ट्या ।। 
नित्यं प्रेयः स्वप्रभं शालिनीयं तस्याभूत्संपूर्णताशालिनीयम् ।।१९।। 
रोधनं व्यात्मनः शोधनं चात्मनः पूजनं त्र्यात्मनो भोजनं स्वात्मनः ।। 
यत्र सैषात्मपूजास्तु कण्ठे सतां स्त्रग्विणी मापरास्त्रीव कण्ठेऽसताम् ।।२०।। 

इति श्री. प. प. श्रीवासुदेवानंदसरस्वतीविरचिता आत्मपूजा संपूर्णा ।।
