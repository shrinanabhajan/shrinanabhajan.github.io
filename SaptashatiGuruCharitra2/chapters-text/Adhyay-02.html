<H3>॥अध्याय २॥</H3>

॥ॐ श्रीगणेशाय नमः। <BR/>ॐ श्रीसद्गुरवे नमः। <BR/>ॐ श्री दत्तात्रेयाय नमः॥ <BR/><BR/>

ते पाहुन येरु उठे । <BR/>तया पुढें सिद्ध भेटे । <BR/>तया पुसे कोण तूं कोठें । <BR/>जासी वाटे मायबाप ॥१॥ <BR/><BR/>

सिद्ध रम्य बोले वाचे । <BR/>त्रिमूर्ति गुरु आमुचे । <BR/>न देखती भक्त ज्याचे । <BR/>तापदैन्याचे पसारे ॥२॥ <BR/><BR/>

ऐसे व्यक्त ऐकून । <BR/>नामधारक बोले दीन । <BR/>मी त्याचा भक्त असून । <BR/>कां लोटून देई मला ॥३॥ <BR/><BR/>

विश्व यंत्र चालक दत्त । <BR/>तेथें हा अस्थिरचित्त । <BR/>हें जाणून बोले व्यक्त । <BR/>सिद्ध मुक्तसंग जो ॥४॥ <BR/><BR/>

तूं स्वछंदे वागसी । <BR/>व्यर्थ देवा दोष देसीं । <BR/>कोप येतां इतरांसी । <BR/>स्वभक्तांसीं राखी गुरु ॥५॥ <BR/><BR/>

एकदां तो कोपे जरी । <BR/>न राखती हरहरी । <BR/>येरु पुसे कवणेपरी । <BR/>वद थोरीव गुरुची ॥६॥ <BR/><BR/>

म्हणे सिद्ध कलीप्रत । <BR/>ब्रह्मा सांगे हे चरित । <BR/>गोदावरीतीर स्थित । <BR/>वेदधर्मशर्मा गुरु ॥७॥ <BR/><BR/>

तो स्वीय पातकान्त । <BR/>करावया ये काशींत । <BR/>तया दीपक सेवित । <BR/>स्वयें कष्ट साहोनिया ॥८॥ <BR/><BR/>

सुहास्य मुखें सेवा करी । <BR/>गुरु शिव्या देई मारी । <BR/>न धरीं तें अंतरी । <BR/>क्षालन करी मळमूत्र ॥९॥ <BR/><BR/>

अंध पंगु गलत्कुष्ठी । <BR/>गुरु झाला महाकष्टी । <BR/>शिष्या गांजी सेवेसाठीं । <BR/>तरी करी सेवा शिष्य ॥१०॥ <BR/><BR/>

अपर्णापति हो प्रसन्न । <BR/>शिष्या देयी वरदान । <BR/>नाही गुर्वाज्ञा म्हणून । <BR/>फिरवून धाडी शर्वा ॥११॥ <BR/><BR/>

त्याचा निश्चय जाणून । <BR/>वर दे विष्णूही येऊन । <BR/>शिष्य बोले सर्व दान । <BR/>देईल पूर्ण गुरु माझा ॥१२॥ <BR/><BR/>

निश्चय त्याचा ओळखून । <BR/>विष्णू भुक्तिमुक्तिदान । <BR/>दे, गुरुही हो प्रसन्न । <BR/>काय न्यून तया शिष्या ॥१३॥ <BR/><BR/>

हो अस्तंगत माया । <BR/>गुरु प्रसन्न हो जया । <BR/>भज सोडोनि संशया । <BR/>करील दया त्रिमूर्ति हा ॥१४॥ <BR/><BR/>

॥इति श्रीमत् परमहंस परिव्राजकाचार्य श्री वासुदेवानंदसरस्वती विरचिते श्री सप्तशती गुरूचरित्रे
दीपकाख्यानं नाम द्वितीयोध्यायः ॥२॥<BR/>(ओवी संख्या १४) <BR/> ग्रंथ संख्या ॥३३॥
<BR/><BR/>
<BR/><BR/>
<BR/><BR/>


