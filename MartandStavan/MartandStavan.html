<h3 style="text-align: center;">।। श्री मार्तण्ड स्तवन ।। </h3><BR/>

आधी वंदन गणेशासी । <BR/>जो छेदूनी विघ्नकाननासी । <BR/>
उधळीतसे सुखराशी । <BR/>कृपाळूपणे ।।१।। <BR/><BR/> 
तयाच्या स्मरणाचे देणे । <BR/>संकटाचे नाश पावणे । <BR/>
मनोरथपूर्तीचे लेणे । <BR/>शोभे अंतर्यामी ।।२।। <BR/><BR/> 
ऐसा कृपाळू उमानंदन । <BR/>काया वाचा मने ध्याऊन । <BR/>
आता स्मरण आवाहन । <BR/>सरस्वतीचे ।।३।। <BR/><BR/> 
चारही वाणींची खाणी । <BR/>हंसारुढ मयूरवाहिनी । <BR/>
तुझ्याच कृपेच्या कोंदणी । <BR/>सारस्वत ये हाता ।।४।। <BR/><BR/> 
तुझ्या कृपेच्या भरवसी । <BR/>गाईन गुरू महिम्यासी । <BR/>
या कारणे आलो पायसी । <BR/>शरण वागीश्वरी ।।५।। <BR/><BR/> 
तुझी प्रसन्नता लाभता । <BR/>तेज येतसे शब्दार्था । <BR/>
अज्ञान हारक सर्वथा । <BR/>होय भाविकाशी ।।६।। <BR/><BR/> 
नमन माझे संतजन । <BR/>भगवंताचे प्रेमभुषण । <BR/>
ज्यांचे साठी ते निर्गुण । <BR/>आकारासी ये ।।७।। <BR/><BR/> 
मदभक्त जेणे पुजियेले । <BR/>अनंत गुणे मज पुजिले । <BR/>
स्वये रघुनाथ बोलले । <BR/>बिभिषणाप्रती ।।८।। <BR/><BR/> 
केलीया संताचे स्मरण । <BR/>तुष्टतसे राधिकारमण । <BR/>
ऐसे सामर्थ्य विलक्षण । <BR/>संताचे असे ।।९।। <BR/><BR/> 
वंदू सद्गुरूचरण । <BR/>जे पूर्णतेचेही पूर्णपण । <BR/>
जयाचे करवेना वर्णन । <BR/>अल्पांशाने ।।१०।। <BR/><BR/> 
म्हणोनिया मौनेंची माथा । <BR/>चरणी झुकवितो नाथा । <BR/>
तुमची संजीवन कथा । <BR/>वदवून घ्यावी ।।११।। <BR/><BR/> 
टिटवीने प्यावा आपांपती । <BR/>तैसीच माझी ही कृती । <BR/>
जाणुनी अगा कृपामूर्ती । <BR/>क्षमा किजे ।।१२।। <BR/><BR/> 
ओवाळावे काकडवाती । <BR/>तया सप्ताश्व  स्थपती । <BR/>
तैसी ही सलगी निश्चिती । <BR/>गुरूमाये माझी ।।१३।। <BR/><BR/> 
जाणुनी मन्मनीचा जिव्हाळा । <BR/>स्वीकारावी सेवा दयाळा । <BR/>
वाढो त्वत्कृपेचा जिव्हाळा । <BR/>मम मनी ।।१४।। <BR/><BR/> 
आता भाविक जण । <BR/>विनवतो तुम्हा लागून । <BR/>
होवोनी अती सावधान । <BR/>चरित्रामृत सेवावे ।।१५।। <BR/><BR/> 
जाईल मीतूपण आवरण । <BR/>येईल आनंदा उधाण । <BR/>
अमृताचे अमृतत्व जाण । <BR/>ते हे लिलामृत ।।१६।। <BR/><BR/> 
अंतरी गुरूसेवा गोडी । <BR/>वाहील भरूनी दुथडी । <BR/>
संकल्प विकल्प देशोधडी । <BR/>होतील क्षणमात्रे ।।१७।। <BR/><BR/> 
आता होवोनी सावधान । <BR/>सर्वांगाचे करून कान । <BR/>
सेवावे गुरूगुणगान । <BR/>प्रेमभावे ।।१८।। <BR/><BR/> 
तराण्यासी वाघे यांचा । <BR/>वंश तो वैदर्भ गोत्राचा । <BR/>
त्या कुळी श्री नानांचा । <BR/>जन्म झाला ।।१९।। <BR/><BR/> 
धर्मशील सत्कर्मरता । <BR/>होते शंकर शास्त्री पिता । <BR/>
तैसीच ती लक्ष्मी माता । <BR/>पति परायणा ।।२०।। <BR/><BR/> 
तयांच्या छत्र छायेखाली । <BR/>नानांची ती जीवनवेली । <BR/>
फळभारे फळास आली । <BR/>दैवी संपत्तीने ।।२१।। <BR/><BR/> 
यथाकाळी मौंजीबंधन । <BR/>होतसे नानांचे संपन्न । <BR/>
गायत्री जप प्रतिदिन । <BR/>बारा हजार ।।२२।। <BR/><BR/> 
वर्षे तीन नेम चालला । <BR/>अंतरी प्रकाश पसरला । <BR/>
गुरूचरणाचा लागला । <BR/>ध्यास तिव्रतेणे ।।२३।। <BR/><BR/> 
पितृआज्ञा शिरी धरून । <BR/>गुरूचरित्र अनुष्ठान । <BR/>
केले नानांनी संपूर्ण । <BR/>परमोल्हासी ।।२४।। <BR/><BR/> 
सात पाठांची ती दक्षिणा । <BR/>घेवूनी सद्गुरूराणा । <BR/>
कृतार्थ करिती श्री नाना । <BR/>अनुग्रह देवोनी ।।२५।। <BR/><BR/> 
गुरूआज्ञांकित जीवनाचा । <BR/>जीवनपट असे नानांचा । <BR/>
बेचाळीस कुळांचा । <BR/>उध्दारकर्ता ।।२६।। <BR/><BR/> 
प्रेमछत्र मात्यापित्यांचे । <BR/>नेले काळाने कायमचे । <BR/>
तैसेच ग्रहस्थाश्रमाचे । <BR/>फिटले ऋण ।।२७।। <BR/><BR/> 
प्रारब्धाचा खेळ पाहूनी । <BR/>उद्विग्न न होता मनी । <BR/>
उपासनेची दैनंदिनी । <BR/>सांभाळीती नाना ।।२८।। <BR/><BR/> 
प्रातःस्नान भूपाळीचा । <BR/>सायंकाळी त्या त्रिपदीचा । <BR/>
कधीच नाही चुकायाचा । <BR/>नेम नानांचा ।।२९।। <BR/><BR/> 
गीतेचा तो संपूर्ण पाठ । <BR/>तैसे अनेक पुजापाठ । <BR/>
रघुवंश सर्गाचा पाठ । <BR/>नित्य घडतसे ।।३०।। <BR/><BR/> 
येता अतिथी अभ्यासगत । <BR/>उल्हास न मावे मनात । <BR/>
सेवेसाठी अती त्वरीत । <BR/>सिध्द होती नाना ।।३१।। <BR/><BR/> 
धन्य अवंतीका नगरी । <BR/>जिथे भक्तकाज कैवारी । <BR/>
उमाकांत त्रिपुरारी । <BR/>भक्तोध्दारा ।।३२।। <BR/><BR/> 
करिती तेथे गुरूनाना । <BR/>श्री गायत्री पुरश्चरणा । <BR/>
नित्य पाचशे प्रदक्षिणा । <BR/>औदुंबरासी ।।३३।। <BR/><BR/> 
गुरूआज्ञेने तीर्थाटन । <BR/>करिती नाना संपूर्ण । <BR/>
वर्णन करता ते मौन । <BR/>येते वाणीला ।।३४।। <BR/><BR/> 
नर्मदा परिक्रमा जलेरी । <BR/>करिती नाना निर्धारी । <BR/>
श्री दत्त वैखरी अंतरी । <BR/>ठेवोनिया ।।३५।। <BR/><BR/> 
छाबडा ग्रामी रामचंद्र । <BR/>वृंदावनी वृंदावनचंद्र । <BR/>
भेटे काशीपुरी फणींद्र । <BR/>गिरीनारी आत्रेय ।।३६।। <BR/><BR/> 
तोषवली आत्रेय माता । <BR/>तोषवले संत महंता । <BR/>
तोषवले श्री गुरूचित्ता । <BR/>नारीकेल जलाने ।।३७।। <BR/><BR/> 
मध्यप्रदेशी एक पावन । <BR/>झरणेश्वर प्राचीन स्थान । <BR/>
जनमेजय कुष्ठ निवारण । <BR/>घडले जेथे ।।३८।। <BR/><BR/> 
त्या ग्रामाचा राजा शरण । <BR/>येवूनी प्रार्थी नाना लागून । <BR/>
लघुरूद्राचे प्रयोजन । <BR/>न्यावे सिध्दीस ।।३९।। <BR/><BR/> 
तै वेळी लहानशा वाटीत । <BR/>खवा नानांचे पुढ्यात । <BR/>
ठेवोनिया हाथ जोडीत । <BR/>बोलला राजा ।।४०।। <BR/><BR/> 
प्रसाद घ्यावा गुरूवरा । <BR/>शेष द्यावा तो प्रिती करा । <BR/>
याहूनी नाही लाभ थोरा । <BR/>इये समयी ।।४१।। <BR/><BR/> 
तयेवेळी नाना हसून । <BR/>स्वहस्ते प्रसाद वितरण । <BR/>
करिती अती आनंदून । <BR/>ग्रामस्थासी ।।४२।। <BR/><BR/> 
हजार ओठी खवा गेला । <BR/>वाटीत तैसाच राहिला । <BR/>
जय नाना जय घोषाला । <BR/>अवघे करिती ।।४३।। <BR/><BR/> 
बडवाहचा चमत्कार । <BR/>नानांनी दाखवला साचार । <BR/>
बुंदी लाडु पाठवा सत्वर । <BR/>हुकूम तुकोजीरायाचा ।।४४।। <BR/><BR/> 
श्री नाना प्रार्थिती दत्ता । <BR/>निश्चल ठेवोनि चित्ता । <BR/>
लाडवांचा पाहता पाहता । <BR/>ढिग पडला ।।४५।। <BR/><BR/> 
भक्त बाळ गर्दे नावाचा । <BR/>म्हणे नानास साहेबाचा । <BR/>
हुकूम दौरा करण्याचा । <BR/>आला असे ।।४६।। <BR/><BR/> 
भंडाऱ्याचे प्रसादाविन । <BR/>तुवा नच जावे इथून । <BR/>
नाना सांगती निक्षून । <BR/>निजभक्ता ।।४७।। <BR/><BR/> 
ऐकलेना गुरूवचन । <BR/>दत्तजयंतीस टाळून । <BR/>
पूर्व दिनीच प्रयाण । <BR/>करितसे बाळ ।।४८।। <BR/><BR/> 
आळ अचानक चोरीचा । <BR/>बाळावरती तो फुकाचा । <BR/>
प्रसाद लाथाबुक्क्यांचा । <BR/>मिळे त्यासी ।।४९।। <BR/><BR/> 
गुरुआज्ञेचे पालन । <BR/>हे सर्व सुखाचे साधन । <BR/>
नातरी ते आवर्तन । <BR/>होय दुःखाचे ।।५०।। <BR/><BR/> 
याचसाठी शिष्याने जाण । <BR/>सांडू नये गुरूवचन । <BR/>
जळोजळो करंटेपण । <BR/>अधोगामी ।।५१।। <BR/><BR/> 
श्री गुरूवाचनावरून । <BR/>करावा जीव लींब लोण । <BR/>
याहूनी शिष्याचे लक्षण । <BR/>नाही दुजे ।।५२।। <BR/><BR/> 
ढाबला येथील बडाजी । <BR/>सवे घेऊनी रामचंद्रजी । <BR/>
नानापुढे ठेविती अर्जी । <BR/>ढाबल्यासी चलावे ।।५३।। <BR/><BR/> 
महिना होता श्रावणाचा । <BR/>होकार घेतला नानांचा । <BR/>
लहान बंधुवर श्रावणीचा । <BR/>भार सोपवला ।।५४।। <BR/><BR/> 
मुक्कामी पोहचताक्षणी । <BR/>पुराचे चढले पाणी । <BR/>
कैसी विपरीत करणी । <BR/>ग्रामवासी कुजबुजती ।।५५।। <BR/><BR/> 
सर्वज्ञ नानांनी जाणले । <BR/>दूषण आपणास आले । <BR/>
तडक उठोनीया । <BR/>गेले नदीकाठी ।।५६।। <BR/><BR/> 
ओढोनी रेघ नदीतीरी । <BR/>म्हणती नदीस निर्धारी । <BR/>
जावे परतुनी माघारी । <BR/>या रेषेमागे ।।५७।। <BR/><BR/> 
क्षणात पाणी ओसरले । <BR/>पुराचे संकट टळले । <BR/>
ऐसी सर्वत्र सत्ता चाले । <BR/>गुरूनानांची ।।५८।। <BR/><BR/> 
पाल पडता ती दुधात । <BR/>कापे तारे ताईचे चित्त । <BR/>
स्मरता नानासी । <BR/>त्वरीता दुध होई निर्विष ।।५९।। <BR/><BR/> 
तराण्यासी घटना घडली । <BR/>दत्त पारण्यास आगळी । <BR/>
अशुध्दी पाहुनी अन्नातली । <BR/>चिंतातुर सारे ।।६०।। <BR/><BR/> 
पंगत सर्व खोळंबली । <BR/>गुरू माय धावुन आली । <BR/>
दृष्टीक्षेपे सारी निमाली । <BR/>अशुध्दी ।।६१।। <BR/><BR/> 
पावन दृष्टी सद्गुरूची । <BR/>क्षणमात्रे शुध्दी साची । <BR/>
साऱ्या जीवमात्राची । <BR/>करिती प्रेमे ।।६२।। <BR/><BR/> 
‘नाना’ शब्द संजीवनी मंत्र । <BR/>अपवित्रा करी पवित्र । <BR/>
न पाहे पात्र अपात्र । <BR/>सम सर्वाठायी ।।६३।। <BR/><BR/> 
जमनाजी गोंडल निवासी । <BR/>नित्य आळविती कृष्णासी । <BR/>
संतुष्ट होउनी तियेसी । <BR/>देती नाना आशिर्वाद ।।६४।। <BR/><BR/> 
होईल कृष्णाचे दर्शन । <BR/>कराल मंदीर निर्माण । <BR/>
त्याची साक्ष उभी । <BR/>अजुन गोंडल ग्रामी ।।६५।। <BR/><BR/> 
एक स्त्री नागर जातीची । <BR/>आवड तीज भजनाची । <BR/>
म्हणे विनंती अबलेची । <BR/>यावे कनारदी ।।६६।। <BR/><BR/> 
भजन प्रेमी सद्गुरू राणा । <BR/>संतोष देण्या भक्तजना । <BR/>
निघाले प्रेमे अनवाणा । <BR/>भक्तासंगे ।।६७।। <BR/><BR/> 
मार्गात भजने रंगली । <BR/>पंधरा मैल वाट सरली । <BR/>
तृप्त करून माऊली । <BR/>परत येती नाना ।।६७।। <BR/><BR/> 
कोणी एक विधवा वृध्दा । <BR/>नाना ठायी भाव विशुध्दा । <BR/>
स्वप्न करूनिया प्रबुध्दा । <BR/>पुजा गृह्य सांगती ।।६९।। <BR/><BR/> 
देवपुजा हो देवपुजा । <BR/>पाय तुझे रे गुरूराया । <BR/>
म्हणावे हे भजन, पुजा । <BR/>आम्हा पावेल ।।७०।। <BR/><BR/> 
जयासी म्हणती आपला । <BR/>त्याचे उध्दारा कळवळा । <BR/>
ठायीवायी प्रगटला । <BR/>नानाजीवनी ।।७१।। <BR/><BR/> 
सोडविली पिशाच्च योनी । <BR/>सोडवले भवबंधनी । <BR/>
लावियले हरिभजनी । <BR/>बहुत नानांनी ।।७२।। <BR/><BR/> 
साई रूपे कुणा दिसती । <BR/>कुणा समर्थ निश्चिती । <BR/>
कुणा नाथासम भासती । <BR/>शेगावीच्या ।।७३।। <BR/><BR/> 
अनाथांसी सनाथ केले । <BR/>अभाग्यासी भाग्य दिधले । <BR/>
दुराचारी यांचे ते केले । <BR/>चित्त शुध्द ।।७४।। <BR/><BR/> 
न घडो कोणाचा मत्सर । <BR/>हे ब्रिद अतीव तत्पर । <BR/>
सोडोनी भाव आपपार । <BR/>नाना पाळीती ।।७५।। <BR/><BR/> 
नानांच्या गुरूभगिनीचा । <BR/>मुलगा भास्कर नावाचा । <BR/>
हट्ट घेई कलींगडाचा । <BR/>आईपाशी ।।७६।। <BR/><BR/> 
नाही कलींगडाचे दिवस । <BR/>कैसा पुरवावा तो मानस । <BR/>
परंतु आपल्या हट्टास । <BR/>सोडेना भास्कर ।।७७।। <BR/><BR/> 
क्रोध होवोनी अनावर । <BR/>माता मारते पाठीवर । <BR/>
धाय मोकलूनी भास्कर । <BR/>रडू लागला ।।७८।। <BR/><BR/> 
रडे ऐकले ते नानांनी । <BR/>धावले बाहेर तत्क्षणी । <BR/>
कां मारतेस पोरालागुनी । <BR/>विचारीती जीजीला ।।७९।। <BR/><BR/> 
जवळ घेती भास्करासी । <BR/>क्षणमात्रे कलींगडासी । <BR/>
निर्माण केले संकल्पेसी । <BR/>भास्करासाठी ।।८०।। <BR/><BR/> 
जया वाटे कल्याण व्हावे । <BR/>तेणे श्री गुरूसी भजावे । <BR/>
काया वाचा मने भावे । <BR/>दास्यत्व करावे ।।८१।। <BR/><BR/> 
मौनव्रत साधण्यासाठी । <BR/>एका गावाठ्यात नदीकाठी । <BR/>
येवूनी राहती आवडी । <BR/>सद्गुरू नाना ।।८२।। <BR/><BR/> 
सुरू जाहले अनुष्ठान । <BR/>करावे जलाचे प्राशन । <BR/>
करण्या क्षुधा निवारण । <BR/>खावी कवठे ।।८३।। <BR/><BR/> 
मौनाचा हा नेम कठीण । <BR/>अंतरी गुरू साठवून । <BR/>
यथासांग केला संपन्न । <BR/>श्री नानांनी ।।८४।। <BR/><BR/> 
नदिकाठी शिवमंदिरी । <BR/>वस्ती ठेवून अहोरात्री । <BR/>
कधी न ग्रामाभीतरी । <BR/>जाती नाना ।।८५।। <BR/><BR/> 
रात्री शिवपिंडी शेजारी । <BR/>नाना झोपती सुखकरी । <BR/>
तेथेची वाघाची स्वारी । <BR/>तयेवेळी येतसे ।।८६।। <BR/><BR/> 
पिंडीचे एका बाजूला । <BR/>झोप घेई तो वाघ रात्रीला । <BR/>
सकाळी सोडूनी स्थानाला । <BR/>परत जातसे ।।८७।। <BR/><BR/> 
कुष्मांड नवमी तिथीसी । <BR/>अवघे तराण्यावासी । <BR/>
निघती ग्राम प्रदक्षिणेसी । <BR/>अती उल्हासे ।।८८।। <BR/><BR/> 
काही भाविकांचे मनी । <BR/>आली इच्छा प्रगटोनी । <BR/>
आणुनिया नदीचे पाणी । <BR/>स्नान घालावे नानांना ।।८९।। <BR/><BR/> 
नानास  बसविले शिलैवरी । <BR/>पाण्याच्या आणुनी घागरी । <BR/>
ओतल्या मस्तकावरी । <BR/>भरभरूनी ।।९०।। <BR/><BR/> 
कुणा नाही थंडीचा विचार । <BR/>नानांवर शीतल धार । <BR/>
परी नाना एक चकार । <BR/>शब्द ना बोलती ।।९१।। <BR/><BR/> 
धन्य भक्ताधीन नाना । <BR/>सुखवण्या भक्त जना । <BR/>
शित जलाचा नजराणा । <BR/>स्विकारीती ।।९२।। <BR/><BR/> 
आवडी नानास बहुवसी । <BR/>ग्रंथ असावे संग्रहासी । <BR/>
प्रसंगी हस्तलिखितासी । <BR/>संपादिती नाना ।।९३।। <BR/><BR/> 
एकदा कोणी नानास । <BR/>श्राध्द विधीच्या पोथीस । <BR/>
न देता झाले उदास । <BR/>अंतर्यामी ।।९४।। <BR/><BR/> 
अचानक प्रगटती । <BR/>वासुदेवानंद सरस्वती । <BR/>
म्हणती प्रेमे नानाप्रती । <BR/>सोडावी चिंता ।।९५।। <BR/><BR/> 
आम्ही सांगतो तुम्हासी । <BR/>लिहून घ्यावे पोथीसी । <BR/>
आनंदूनी पूर्ण मानसी । <BR/>सिध्द होती नाना ।।९६।। <BR/><BR/> 
गुरूमुखीची अक्षरे । <BR/>लिहीती नाना तत्परे । <BR/>
शिष्योत्तमाचे हेतु अपुरे । <BR/>राहावे कैसे ।।९७।। <BR/><BR/> 
ज्यासी उध्दाराची कळकळ । <BR/>त्याने होवोनिया विमळ । <BR/>
सेवावे हो अविकळ । <BR/>गुरूचरण ।।९९।। <BR/><BR/> 
मातेचा तो कोप दारुणा । <BR/>पुत्र कल्याणकारी जाणा । <BR/>
श्रीगुरू क्रोधाचे विंदाना । <BR/>जाणावे तैसे ।।१००।। <BR/><BR/> 
सद्गुरूंची प्रसन्नता । <BR/>राखावी होवोनी अंकीता । <BR/>
मग दुःखाची ती वार्ता । <BR/>राहील कैसी ।।१०१।। <BR/><BR/> 
श्री गुरूकृपेचे निधान । <BR/>ते हे लिलामृत जाण । <BR/>
श्री गुरूसी करूनी अर्पनण । <BR/>होतसे उतराई ।।१०२।। <BR/><BR/> 
नानासम नाही माऊली । <BR/>नानासम नाही सावली । <BR/>
नानासम कोण सांभाळी । <BR/>नीजदासा ।।१०३।। <BR/><BR/> 
कर्ता करविता श्री गुरू । <BR/>ऐसा करूनिया निर्धारु । <BR/>
वाचता लीलामृत आदरू । <BR/>लाभ थोर ।।१०४।। <BR/><BR/> 
नित्य पठणाचा नेम । <BR/>पुरवील ते सर्व काम । <BR/>
अंतरी सद्गुरू प्रेम । <BR/>येईल भरूनी ।।१०५।। <BR/><BR/> 
एकविसाचे आवर्तन । <BR/>करिता एकविस दिन । <BR/>
तयासी दर्शन देवून । <BR/>कृतार्थ करतील नाना ।।१०६।। <BR/><BR/> 
श्री सद्गुरू सेवेविण । <BR/>न राहो ती कामना अन्य । <BR/>
होईल हा भाव संपन्न । <BR/>जन्मोजन्मी ।।१०७।। <BR/><BR/> 
फलप्राप्तीचे हे दान । <BR/>सफल हो कृपा करून । <BR/>
विनविता तथास्तु वचन । <BR/>गुरूमाऊली बोलली ।।१०८।। <BR/><BR/> 
गुरूराया तुमचे गळा । <BR/>कृष्णदास घालतो ही माळा । <BR/>
याच देहि याच डोळा दावा नीजरूप तुमचे ।।१०९।। <BR/><BR/> 

।। इति कृष्णदास विरचित श्री मार्तण्ड स्तवन संपूर्ण ।। <BR/><BR/> 
