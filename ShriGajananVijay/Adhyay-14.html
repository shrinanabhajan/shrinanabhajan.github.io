<h3 style="text-align: center;">॥ अध्याय १४॥ </h3>

।।श्रीगणेशाय नमः।।<BR/> 
हे कौसल्यात्मज रामराया ।<BR/> हे रघुकुलभूषणा करुणालया ।<BR/> सीतापते करा दया ।<BR/> आतां या लेंकरासी ।।१।।<BR/><BR/>
त्राटिकां त्वां उद्धरली ।<BR/> अहिल्या शिळा सजीव केली ।<BR/> शबरीची पुरविली ।<BR/> इच्छा तूं दाशरथें ।।२।।<BR/><BR/>
भक्तरक्षणा कारण ।<BR/> सोडिलें नृपसिंहासन ।<BR/> वानर केलेस बलवान ।<BR/> केवळ आपुल्या कृपेंनें ।।३।।<BR/><BR/>
शिळा तरल्या सागरी।<BR/> तुझ्या नामें रावणारी ।<BR/> बसविलास गादीवरीं ।<BR/> भक्त आपला बिभीषण ।।४।।<BR/><BR/>
जो जो आला शरण पदा ।<BR/> तुझ्या कीं हें आनंदकंदा ।<BR/> दैन्य, दुःख, आपदा ।<BR/> त्याच्या त्वां वारिल्यास ।।५।।<BR/><BR/>
हें मनीं आणावें।<BR/> दासगणूस सांभाळावें।<BR/> बालकानें धावावें ।<BR/> जननिविण कोणाकडे ? ।।६।।<BR/><BR/>
तूं जननी जनिता सद्गुरू।<BR/> तूं भक्तांना कल्पतरू।<BR/> भवनदीचें भव्य तारूं।<BR/> तूंच की रे रामराया ! ।।७।।<BR/><BR/>
एक खेर्डेगांवचा ।<BR/> रहिवासी मेहकर तालुक्याचा।<BR/> बंडूतात्या नांवाचा ।<BR/> ब्राह्मण होता विबुध हो ।।८।।<BR/><BR/>
हा बंडूतात्या ब्राह्मण ।<BR/> सदाचारसंपन्न।<BR/> उदार होते ज्याचें मन ।<BR/> गृहस्थाश्रम चालवी ।।९।।<BR/><BR/>
श्रोते या प्रपंचात।<BR/> संकटें येती अतोनात ।<BR/> परी नाहीं पाहा सुटत ।<BR/> लोभ त्याचा मानवा ।।१०।।<BR/><BR/>
या बंडूतात्या घरीं।<BR/> पाहुणे येती वरच्यावरी ।<BR/> तों अवघ्यांची साच करी।<BR/> सरबराई निजांगें ।।११।।<BR/><BR/>
ऐसा क्रम चालला।<BR/> संचय अवघा संपला।<BR/> आली पाळी बिचाऱ्याला।<BR/> कर्ज काढणें साहूचें ।।१२।।<BR/><BR/>
घरदार पडलें गहाण ।<BR/> अगणित झाले तया ऋण।<BR/> लोकांप्रती दावण्या वदन ।<BR/> लाज वाटूं लागली ।।१३।।<BR/><BR/>
विकावया न कांहीं उरले ।<BR/> सदन अवघे साफ झाले।<BR/> भांडेकुंडें तेंही गेलें ।<BR/> काय विपत्ती वर्णावी? ।।१४।।<BR/><BR/>
तगादे करिती सावकार ।<BR/> शिपाई धाडून वरच्यावर ।<BR/> भागवण्यासी दोन प्रहर ।<BR/> अडचण पडूं लागली ।।१५।।<BR/><BR/>
कांता बोले टाकून ।<BR/> मुलें करिती अपमान ।<BR/> पत गेली उडून ।<BR/> उसने न कोणी देती हो ।।१६।।<BR/><BR/>
ऐशा तापें तापला।<BR/> जीव द्याया तयार झाला।<BR/> पैसा संपतां प्रपंचाला।<BR/> कांहीं नसे किंमत ।।१७।।<BR/><BR/>
जें सुखाचें वाटें स्थान।<BR/> तेच दुःखाचें निकेतन ।<BR/> संपून गेल्यावरी धन ।<BR/> सहज होतें न्याय हा ।।१८।।<BR/><BR/>
बंडूतात्या विचार करी।<BR/> जीव कोठें देऊं तरी ।<BR/> अफू खाऊन मरूं जरी।<BR/> तरी ती घ्याया पैसा नसे ।।१९।।<BR/><BR/>
जरी जाऊन विहिरीवरी।<BR/> जीव हा मी देऊ तरी ।<BR/> तितुक्यांत कोणी येऊन वरी।<BR/> जरी मला काढल्यास ।।२०।।<BR/><BR/>
जीवही ना जाईल ।<BR/> उलटी फजिती होईल ।<BR/> सरकार शिक्षा देईल ।<BR/> आत्महत्यारा म्हणून मला ।।२१।।<BR/><BR/>
यापेक्षां हिमालया ।<BR/> जावे वाटे जीव द्याया।<BR/> आत्महत्येचा ते ठायां।<BR/> दोषही ना लागेल ।।२२।।<BR/><BR/>
ऐसा करूनि विचार ।<BR/> पडला घराच्या बाहेर।<BR/> अखेरचा तो नमस्कार ।<BR/> केला त्यानें प्रपंचाला ।।२३।।<BR/><BR/>
एक लंगोटी घातली ।<BR/> राख अंगा लाविली।<BR/> तयानें ही युक्ति केली ।<BR/> ओळख आपुली बुजवावया ।।२४।।<BR/><BR/>
श्रोते अब्रुदारासी ।<BR/> जननिंदेचे मानसी।<BR/> भय वाटे अहर्निशीं।<BR/> हें सकळासी ठाऊक ।।२५।।<BR/><BR/>
बंडूतात्या म्हणे मनीं ।<BR/> हे दीनदयाळा चक्रपाणी ।<BR/> अवकृपा मजलागोनी।<BR/> कां रे ऐसी केलीस? ।।२६।।<BR/><BR/>
तुझ्यावरी विश्वास माझा ।<BR/> पूर्ण होता अधोक्षजा ।<BR/> तूं रंकाचा करिसी राजा।<BR/> ऐसें ऐकिलें पुराणीं ।।२७।।<BR/><BR/>
ते सर्व खोटें झालें।<BR/> प्रत्ययासी माझ्या आले ।<BR/> व्यर्थ कवींनीं रंगविलें ।<BR/> चरित्र तुझें नारायणा ।।२८।।<BR/><BR/>
आतां जीव देतो परी ।<BR/> तुझ्यावरी मी श्रीहरी।<BR/> याचा विचार कांहीं करी।<BR/> हत्या नको घेऊ मम ।।२९।।<BR/><BR/>
ऐसें मनीं बोलला।<BR/> तिकीट घ्याया लागला।<BR/> तों एक भेटला।<BR/> विप्र त्यासी स्टेशनांत ।।३०।।<BR/><BR/>
आतांच हरिद्वाराचे।<BR/> तिकीट नको घेऊं साचें।<BR/> घेऊन दर्शन संताचें।<BR/> मग जावें हरिद्वारा ।।३१।।<BR/><BR/>
आपल्या वन्हाड प्रांतांत ।<BR/> श्रीगजानन महासंत ।<BR/> आहेत अवतरले सांप्रत ।<BR/> त्यांच्या दर्शना जाय तूं ।।३२।।<BR/><BR/>
संतदर्शन आजवरी ।<BR/> वायां न गेलें भूमीवरी।<BR/> उगीच त्रासून अंतरीं।<BR/> भलतें कांहीं करूं नको ।।३३।।<BR/><BR/>
ऐसें बोलतां ब्राह्मण ।<BR/> तात्या गेला गोंधळून ।<BR/> म्हणे हा मनुष्य कोण ? ।<BR/> अवचित मसी भेटला ।।३४।।<BR/><BR/>
किंवा यानें ओळखिलें ।<BR/> मी बंडूतात्या म्हणून भलें।<BR/> कांही न माझा तर्क चाले।<BR/> पुसूं तरी यातें कसा ? ।।३५।।<BR/><BR/>
कांहीं असो शेगांवासी ।<BR/> जाऊन वंदूं समर्थांसी ।<BR/> ऐसें बोलून मानसीं।<BR/> शेगांवासी पातला ।।३६।।<BR/><BR/>
दर्शना गेला ब्राह्मण ।<BR/> तो महाराज वदले हांसून ।<BR/> कां रे देशी जाऊन प्राण।<BR/> हिमालयासी बंडूतात्या ।।३७।।<BR/><BR/>
अरे आत्महत्या करूं नये ।<BR/> हताश कदापि होऊं नये ।<BR/> प्रयत्न करण्या चुकूं नये।<BR/> साध्य वस्तु साधण्यास ।।३८।।<BR/><BR/>
आतां जरी दिलास प्राण।<BR/> प्रपंचाशीं त्रासून ।<BR/> तरी येशील घेऊन ।<BR/> जन्म पुन्हां ते भोगावया ।।३९।।<BR/><BR/>
नको जाऊं हिमालया ।<BR/> गंगेमाजीं प्राण द्याया।<BR/> परत आपुल्या घरीं जाया ।<BR/> वेळ वेड्या करूं नको ।।४०।।<BR/><BR/>
तिकीट घेतां जो भेटला ।<BR/> स्टेशनावरी ब्राह्मण तुला।<BR/> ओळखिलें कां सांग त्याला?।<BR/> तो कोण होता हें कांहीं ।।४१।।<BR/><BR/>
जा आतां घरीं परत।<BR/> राहूं नको लवही येथ ।<BR/> बापा तुझ्या मळ्यांत।<BR/> आहे एक म्हसोबा ।।४२।।<BR/><BR/>
त्या म्हसोबाच्या पूर्वेसी।<BR/> बाभुळीच्या झाडापासी ।<BR/> खोदून पाहा मेदिनीसी ।<BR/> दोन प्रहर रात्रीला ।।४३।।<BR/><BR/>
काम जमीन खोदण्याचें।<BR/> तूंच एकटा करी साचें।<BR/> खाली तीन फुटांचें।<BR/> द्रव्य तुजला सांपडेल ।।४४।।<BR/><BR/>
त्यांतून थोडे कर्जदारां ।<BR/> देऊनी ऋणमुक्त होई खरा।<BR/> नको सोडूंस बायकापोरां।<BR/> उसनें वैराग्य वाहूं नको ।।४५।।<BR/><BR/>
ऐसें बोलतां गजानन ।<BR/> आनंदला तो ब्राह्मण ।<BR/> आला खेर्ड्यास परतून।<BR/> राख पुसून अंगाची ।।४६।।<BR/><BR/>
रात्रीचिया वेळेला।<BR/> मळ्यांत म्हसोबापासी आला।<BR/> बाभुळीखालीं लागला ।<BR/> जमीन खोदाया कारण ।।४७।।<BR/><BR/>
तों तीन फुटांवर।<BR/> लागली श्रोते घागर ।<BR/> एक तांब्याची साचार ।<BR/> वेळणी होती जिच्या मुखा ।।४८।।<BR/><BR/>
त्या तांब्याच्या घागरींत।<BR/> मोहरा सोन्याच्या चार शत ।<BR/> पडल्या त्याच्या दृष्टीप्रत ।<BR/> मग काय विचारतां ? ।।४९।।<BR/><BR/>
करीं घागर घेऊनियां।<BR/> लागला तेथेच नाचावया।<BR/> जय जय गजानन गुरुराया।<BR/> ऐसें मुखें बोलून ।।५०।।<BR/><BR/>
त्याच द्रव्येंकरून।<BR/> फेडिलें त्यानें अवघें ऋण ।<BR/> मळा होता पडला गहाण ।<BR/> तोही आणिला सोडवोनी ।।५१।।<BR/><BR/>
घडी बसली प्रपंचाची।<BR/> ही गजाननकृपेनें साची ।<BR/> वृत्ति बंडूतात्याची।<BR/> गेली अती आनंदून ।।५२।।<BR/><BR/>
जेवीं मृत्यूची घटका भरतां।<BR/> अमृतकलश यावा हातां।<BR/> वा सागरामाजीं बुडतां।<BR/> तारूं दृष्टीस पडावे ।।५३।।<BR/><BR/>
बंडूतात्यास तैसें झालें।<BR/> दुःखाचे ते दिवस सरलें ।<BR/> मग त्यानें पुढें केलें।<BR/> येणे पाहा शेगांवा ।।५४।।<BR/><BR/>
दानधर्म तेथे केला ।<BR/> मोठ्या प्रमाणामाजीं भला।<BR/> गजाननाच्या पदीं झाला।<BR/> लीन अनन्यभावानें ।।५५।।<BR/><BR/>
तईं महाराज वदले त्यासी ।<BR/> आम्हांस कां रे वंदिसी? ।<BR/> ज्यानें दिला आहे तुसी ।<BR/> द्रव्यघट तो वंदी तया ।।५६।।<BR/><BR/>
आतां तरी येथून ।<BR/> खर्च करावा सांभाळून।<BR/> उगे न करी उधळेपण।<BR/> त्यांत नसे सार कांहीं ।।५७।।<BR/><BR/>
जन सुखाचे सोबती।<BR/> निर्वाणीचा श्रीपती।<BR/> त्याची सदैव करी भक्ती ।<BR/> तो न उपेक्षी कदा तुला ।।५८।।<BR/><BR/>
ऐसा उपदेश ऐकिला।<BR/> समर्थांसी वंदून भला।<BR/> बंडूतात्या गांवास गेला ।<BR/> आपुल्या अती आनंदे ।।५९।।<BR/><BR/>
एकेकाली सोमवती।<BR/> पर्व आले निश्चिती।<BR/> जी कां अमावस्या येती।<BR/> सोमवारीं ती सोमवती हो ।।६०।।<BR/><BR/>
या सोमवतीचें महिमान ।<BR/> पुराणांत केलें कथन।<BR/> या दिवशीं नर्मदास्नान ।<BR/> अवश्य म्हणती करावे ।।६१।।<BR/><BR/>
म्हणून शेगांवची मंडळी।<BR/> नर्मदेस जाया तयार झाली।<BR/> तयारी त्यांनी अवघी केली।<BR/> पडशा वगैरे भरून ।।६२।।<BR/><BR/>
मार्तंड पाटील, बंकटलाल।<BR/> मारुती चंद्रभान, बजरंगलाल।<BR/> यांनीं केला एक मेळ।<BR/> ओंकारेश्वरी जाण्याचा ।।६३।।<BR/><BR/>
बंकटलाल म्हणे अवध्यांसी ।<BR/> आपण जातो नर्मदेसी ।<BR/> घेऊ सांगाते महाराजांसी।<BR/> स्नान कराया नर्मदेचें ।।६४।।<BR/><BR/>
चौघे मठामाजीं आलें।<BR/> समर्था विनवूं लागलें।<BR/> ओंकारेश्वरी गुरुमाऊले।<BR/> चला आमुच्या समवेत ।।६५।।<BR/><BR/>
तुम्ही असल्या बरोबर ।<BR/> काळाचाही नाहीं दर।<BR/> घाला आम्हांस पायावर ।<BR/> त्या ओंकारेश्वराच्या ।।६६।।<BR/><BR/>
हा अधिकार मातेविना।<BR/> नाहीं पाहा इतरांना।<BR/> आमुची विनंती हीच चरणा।<BR/> न्यावे आम्हां नर्मदेसी ।।६७।।<BR/><BR/>
तुम्ही आल्यावाचून।<BR/> आम्ही न हालूं येथून ।<BR/> बालहट्टालागून।<BR/> जननी तीच पुरवितसे ।।६८।।<BR/><BR/>
महाराज म्हणाले तयासी।<BR/> आहे नर्मदा माझ्यापाशीं।<BR/> उगीच त्रास द्यायासी।<BR/> जाऊं कशाला तिला मग? ।।६९।।<BR/><BR/>
मी या मठांत बैसून।<BR/> करीन नर्मदेचें स्नान ।<BR/> तुम्ही या सारे जाऊन ।<BR/> श्री ओंकारेश्वराला ।।७०।।<BR/><BR/>
तेथे राजा पूर्वकाली ।<BR/> मान्धाता भाग्यशाली ।<BR/> होऊन गेला महाबली ।<BR/> दिगंत ज्याची कीर्ति असे ।।७१।।<BR/><BR/>
श्रीशंकराचार्य गुरुवर।<BR/> यांनी कराया जगदोद्धार।<BR/> तेथेंच दीक्षा साचार ।<BR/> परमहंसाची घेतली ।।७२।।<BR/><BR/>
जा जा तुम्ही तया स्थला ।<BR/> भेटा माझ्या नर्मदेला ।<BR/> मात्र नेऊं नका मला ।<BR/> उगाच आग्रह करून ।।७३।।<BR/><BR/>
आतां पर्वाचे प्रयोजन।<BR/> नाहीं राहिलें मजलागून ।<BR/> ऐसें ऐकतां चौघे जण।<BR/> घट्ट धरिती पायांला ।।७४।।<BR/><BR/>
कांही असो तेथवरी।<BR/> चला आमुच्या बरोबरी।<BR/> लगेच येऊं माघारी ।<BR/> स्नान करूनी नर्मदेचें ।।७५।।<BR/><BR/>
महाराज म्हणाले ठीक ठीक ।<BR/> तुम्हीं दिसता दांभिक ।<BR/> नर्मदेचे आहे उदक।<BR/> या आपुल्या विहिरीमध्यें ।।७६।।<BR/><BR/>
तिला टाकून आपण ।<BR/> तेथें कराया गेलो स्नान ।<BR/> तरी राग येईल दारुण ।<BR/> माझ्या त्या नर्मदेला ।।७७।।<BR/><BR/>
म्हणून सांगतो तुम्हींच जावें।<BR/> मला न आग्रहा करावें।<BR/> माझे वचन मानावें।<BR/> यांत तुमचें कल्याण ।।७८।।<BR/><BR/>
मग मारुती चंद्रभान।<BR/> करूं लागला भाषण।<BR/> आम्ही घेतल्यांवाचून ।<BR/> आपणां न जाऊं कीं ।।७९।।<BR/><BR/>
समर्थ म्हणाले मी तेथ।<BR/> आल्या होईल विपरीत ।<BR/> मग तुम्ही दोष मात्र।<BR/> देऊं नये आम्हांला ।।८०।।<BR/><BR/>
ऐसें मठांत बोलणें झालें।<BR/> अवघे ओंकारेश्वरा आलें।<BR/> पर्वासाठी मिळाले।<BR/> लोक तेथें अपार ।।८१।।<BR/><BR/>
नर्मदेचे अवघे घाट ।<BR/> स्त्रीपुरुषांनीं भरलें दाट।<BR/> मुंगीलाही नसे वाट ।<BR/> जाया हराच्या मंदिरी ।।८२।।<BR/><BR/>
कोणी स्नानास उतरले ।<BR/> कोणी संकल्प ऐकू लागलें।<BR/> कोणी घेऊन बेलफुलें ।<BR/> जाऊं लागले मंदिरांत ।।८३।।<BR/><BR/>
कोणी बर्फी पेढे खवा।<BR/> बसून खाऊं लागले मेवा ।<BR/> थव्यामागें लागला थवा।<BR/> तेथे भजनकऱ्यांचा ।।८४।।<BR/><BR/>
पर्व संपेपर्यंत।<BR/> अभिषेकाची मंदिरांत।<BR/> गर्दी झाली अत्यंत।<BR/> शब्द कोणाचा कोणा न कळे ।।८५।।<BR/><BR/>
रम्यशा त्या ओंकारी ।<BR/> समर्थांची बैसली स्वारी ।<BR/> पद्मासन घालूनी कांठावरी।<BR/> त्या महानदी नर्मदेच्या ।।८६।।<BR/><BR/>
चौघे दर्शन घेऊन आले ।<BR/> समर्था विनवूं लागले ।<BR/> आतां पाहिजे सोडिले।<BR/> जाणें सडकेनें आपणा ।।८७।।<BR/><BR/>
कां की भीड झाली फार।<BR/> गाड्या मोडती वरचेवर।<BR/> बैल गाडीचे बुजार।<BR/> आहेत आपुल्या त्यांतूनी ।।८८।।<BR/><BR/>
खेडीघाट स्टेशनाला ।<BR/> जाण्यायेण्याचा करार केला।<BR/> गाडीवाल्यानें तो भला।<BR/> न सांगतां गुण बैलांचें ।।८९।।<BR/><BR/>
ते बसतां आले कळून।<BR/> आपण होतां म्हणून ।<BR/> पोंचलों येथें येऊन।<BR/> बैल द्वाड गाडीचें ।।९०।।<BR/><BR/>
परत बसून गाडींत।<BR/> जाणें न निर्भय वाटत ।<BR/> म्हणून या नावेंत ।<BR/> बसून जाऊं स्टेशनाला ।।९१।।<BR/><BR/>
गर्दी झाली रस्त्यांनी।<BR/> नदीतून जाऊं शांतपणीं ।<BR/> ऐसेच केलें कित्येकांनीं ।<BR/> त्या पाहा नावा चालल्यात ।।९२।।<BR/><BR/>
तुम्हांस वाटेल, तेच करा ।<BR/> आम्हां न कांहीं विचारा ।<BR/> मी वचनांत गुंतलो खरा।<BR/> तुम्ही बसाल तेथे येऊं ।।९३।।<BR/><BR/>
ऐसें समर्थ बोलले ।<BR/> त्यांच्यासवे नावेंत बैसले ।<BR/> नदीतून जाऊं लागले।<BR/> खेडीघाट स्टेशनाला ।।९४।।<BR/><BR/>
तों नदींत मध्यंतरी।<BR/> नाव आदळली खडकावरी ।<BR/> फळी फुटून गेली सारी।<BR/> तिच्या बुडाची एक हो ।।९५।।<BR/><BR/>
छिद्र पडलें आरपार।<BR/> येऊं लागले आंत नीर ।<BR/> नावाड्यानें सत्वर।<BR/> नदींत उड्या टाकिल्या ।।९६।।<BR/><BR/>
परी महाराज निर्धास्त होते ।<BR/> 'गिनगिन गणांत बोते'।<BR/> ऐसे भजन मुखातें ।<BR/> चाललें होतें अखंड ।।९७।।<BR/><BR/>
मार्तंड बजरंग मारुती ।<BR/> घाबरून गेले अती।<BR/> उडू लागली धडाधडा छाती ।<BR/> बंकटलालाची विबुध हो ।।९८।।<BR/><BR/>
चवघे समर्था बोलले।<BR/> आम्ही अपराधी आहों भले ।<BR/> आम्ही न तुमचे ऐकिले।<BR/> शेगांवांत दयाळा ।।९९।।<BR/><BR/>
त्याचें दिले आम्हां फळ।<BR/> तुम्ही आज तात्काळ।<BR/> नर्मदाच झाली काळ ।<BR/> आम्हालागी बुडवावया ।।१००।।<BR/><BR/>
गुरुराया ! आपुली वाणी।<BR/> वेदतुल्य मानू येथूनी।<BR/> वांचवा या संकटातूनी।<BR/> शेगांव दृष्टी पडू द्या ।।१।।<BR/><BR/>
ऐसें जो ते बोलतात।<BR/> तो निम्म्यावरी पाण्यांत।<BR/> नाव बुडाली लोटत लोटत ।<BR/> एक फर्लांग गेली हो ।।२।।<BR/><BR/>
कांठी लोक बोलती ऐसें ।<BR/> मेली ही पांच माणसें ।<BR/> आतां यांचा भरंवसा नसे ।<BR/> अथांग पाणी नर्मदेला ।।३।।<BR/><BR/>
तई म्हणाले गजानन ।<BR/> नका होऊं हैराण ।<BR/> तुमच्या जीवालागून ।<BR/> धक्का न लावी नर्मदा ।।४।।<BR/><BR/>
ऐसें म्हणून स्तवन केलें।<BR/> नर्मदेचें त्यांनी भले।<BR/> हे चवघे बैसले ।<BR/> हात जोडून नावेंत ।।५।।<BR/><BR/>
श्लोक (अनुष्टपू छंद) नर्मदे मंगले देवी ।<BR/> रेवे अशुभनाशिनी ।<BR/> मंतु* क्षमा करी यांचा ।<BR/> दयाळू होऊन मनीं ।।<BR/><BR/>
ऐसें स्तवन चाललें।<BR/> तों आतील पाणी निघून गेलें ।<BR/> नर्मदेनें लाविलें ।<BR/> आपुल्या करांस त्या छिद्रा ।।६।।<BR/><BR/>
नाव श्रोते पहिल्यापरी ।<BR/> आली जलाचिया वरी ।<BR/> त्या नावेच्या बरोबरी ।<BR/> होती प्रत्यक्ष नर्मदा ।।७।।<BR/><BR/>
कोळीणीचा धरिला वेष।<BR/> मस्तकावरी कुरळ केश ।<BR/> भिजविले जियेच्या वस्त्रास ।<BR/> कंबरेपर्यंत जलानें ।।८।।<BR/><BR/>
नौका कांठास लागली।<BR/> अवध्यांनी ती पाहिली ।<BR/> आश्चर्यचकित मुद्रा केली ।<BR/> पाहून तळाच्या छिद्राला ।।९।।<BR/><BR/>
ही बाई होती म्हणून ।<BR/> आमुचे हे वांचले प्राण ।<BR/> बाई आपण कोठील कोण? ।<BR/> हे कांही सांगा हो ।।११०।।<BR/><BR/>
सोडा वस्त्र भिजलेले ।<BR/> आम्ही नवें देतो भलें।<BR/> तई नर्मदेनें पाहा केलें ।<BR/> अशा रीतीनें भाषण ।।११।।<BR/><BR/>
मी ओंकार कोळ्याची कन्यका।<BR/> माझें नांव नर्मदा ऐका।<BR/> आम्हां परिपाठ आहे देखा ।<BR/> ओले वस्त्र नेसण्याचा ।।१२।।<BR/><BR/>
मी ओलीच राहतें निरंतर।<BR/> माझें रूप आहे नीर ।<BR/> ऐसें बोलून नमस्कार।<BR/> करून गेली गजानना ।।१३।।<BR/><BR/>
क्षणामाजी नाहीशी।<BR/> झाली ती नर्मदेसी।<BR/> वीज चमकून आकाशी।<BR/> घनीं जैसी लीन होते ।।१४।।<BR/><BR/>
तो पाहतां प्रकार।<BR/> चवघे आनंदले फार।<BR/> कळला स्वामींचा अधिकार ।<BR/> नर्मदा आली दर्शना ।।१५।।<BR/><BR/>
बंकट विचारी खोदून।<BR/> समर्था ही स्त्री कोण?।<BR/> ते सांगावें फोडून ।<BR/> गुप्त कांहीं ठेवूं नका ।।१६।।<BR/><BR/>
तई महाराज वदलें तत्त्वतां ।<BR/> तुम्ही जे कां विचारितां।<BR/> तो कथिला आहे गाथा ।<BR/> नर्मदेनें तुम्हांस ।।१७।।<BR/><BR/>
कोळी जो कां ओंकार ।<BR/> तोच हा ओंकारेश्वर ।<BR/> माझेंच रूप आहे नीर।<BR/> ऐसे नर्मदा वदली ना ।।१८।।<BR/><BR/>
अरे ती प्रत्यक्ष नर्मदा ।<BR/> संशय तेथें न घ्यावा कदा ।<BR/> संकटामाजी देते सदा।<BR/> हात ती आपुल्या भक्तातें ।।१९।।<BR/><BR/>
म्हणून तिचा जयजयकार।<BR/> करा मोठ्यानें एक वार।<BR/> जय जय नर्मदे निरंतर।<BR/> ऐसेंच रक्षण अंबे करी ।।१२०।।<BR/><BR/>
ऐसे ऐकतां वचन ।<BR/> बंकटलालादि चवघे जाण ।<BR/> समर्थांचे दिव्य चरण।<BR/> वंदूं लागलें क्षणक्षणां ।।२१।।<BR/><BR/>
परत आले शेगांवांत।<BR/> ज्यांना त्यांना हीच मात ।<BR/> होऊनिया हर्षभरीत।<BR/> सांगू लागले विबुध हो ।।२२।।<BR/><BR/>
सदाशिव रंगनाथ वानवळे ।<BR/> एक्या गृहस्थासमवेत भलें ।<BR/> शेगांवांत येते झाले ।<BR/> महाराजांच्या दर्शना ।।२३।।<BR/><BR/>
या सदाशिवाकारण ।<BR/> टोपण नांव तात्या जाण ।<BR/> हे माधवनाथाचे छात्रगण ।<BR/> चित्रकूटच्या होते हो ।।२४।।<BR/><BR/>
या माधवनाथाप्रत ।<BR/> योगांगें होती अवगत।<BR/> ज्यांचा शिष्यगण माळव्यांत।<BR/> आहे मोठ्या प्रमाणीं ।।२५।।<BR/><BR/>
सदाशिव आले शेगांवाला ।<BR/> जेव्हा श्रींच्या दर्शनाला ।<BR/> तेंव्हा महाराज भोजनाला ।<BR/> बसले होते मठांत ।।२६।।<BR/><BR/>
सदाशिवासी पाहून ।<BR/> माधवाची झाली आठवण ।<BR/> गजाननाकारण ।<BR/> संत संता जाणती ।।२७।।<BR/><BR/>
वानवळे येतांक्षणी।<BR/> महाराज बोलले मोठ्यांनीं।<BR/> अरे नाथाच्या शिष्यालागुनी ।<BR/> बसवा आणून माझ्यापुढें ।।२८।।<BR/><BR/>
त्यांचे गुरू माधवनाथ ।<BR/> गेले जेवून इतक्यांत ।<BR/> मठीं माझ्या समवेत ।<BR/> तो हे दोघे पातले ।।२९।।<BR/><BR/>
थोडा वेळ आधी जरी।<BR/> हे आले असते तरी।<BR/> भेट त्यांच्या गुरूची खरी।<BR/> होती यांना मठांत ।।१३०।।<BR/><BR/>
आतां हे मागून आले।<BR/> गुरू त्यांचे निघून गेले ।<BR/> विडा न घेता भले ।<BR/> त्याची करू पूर्तता ।।३१।।<BR/><BR/>
वानवळ्यासी आलिंगन।<BR/> देते झाले दयाघन ।<BR/> पोरे बंधूंचीं म्हणून ।<BR/> ऐसा तो संतप्रेमा ।।३२।।<BR/><BR/>
रितीप्रमाणें सत्कार केला।<BR/> वानवळ्याचा शेगांवला।<BR/> जातांना त्या निरोप दिला।<BR/> समर्थांनी येणे रीति ।।३३।।<BR/><BR/>
तुम्हीं माधवनाथाला ।<BR/> असेंच जा भेटण्याला ।<BR/> त्यांचा येथें राहिला।<BR/> विडा तो त्या द्यायास ।।३४।।<BR/><BR/>
मी म्हणतो तेच सांगा ।<BR/> पदरचे न घाला बघा ।<BR/> आमच्या वाक्यामाजी उगां।<BR/> फरक तुम्हीं करूं नये ।।३५।।<BR/><BR/>
म्हणा "साथें भोजन हुआ ।<BR/> बिडा तुम्हारा याही रहा ।<BR/> तो आम्ही आणिला पाहा।<BR/> नाथा तुम्हा द्यावयास" ।।३६।।<BR/><BR/>
हें सारें बोलणें।<BR/> ऐकलें त्या वानवळ्यानें।<BR/> घेऊन विड्याची दोन पानें।<BR/> गमन करिता जाहला ।।३७।।<BR/><BR/>
माधवनाथा हकीकत।<BR/> त्यानें कथिलीं इत्थंभूत।<BR/> महाराज आपण शेगांवांत ।<BR/> आला होता कां ते दिनीं? ।।३८।।<BR/><BR/>
गजानन जे बोलले ।<BR/> तैसेच आहे जाहलें।<BR/> भोजनसमयीं त्यांनी केलें।<BR/> स्मरण माझें तीच भेट ।।३९।।<BR/><BR/>
ऐशा रीति एकमेकां ।<BR/> आम्ही भेटतो सदैव देखा।<BR/> येथें शंका घेऊं नका।<BR/> स्मरण तीच भेट होय ।।१४०।।<BR/><BR/>
त्यांचा माझा एक प्राण।<BR/> शरीरें ही मात्र भिन्न भिन्न ।<BR/> हें आहे खोल ज्ञान।<BR/> तें न इतुक्यात कळें तुम्हां ।।४१।।<BR/><BR/>
बरें झालें आणिला ।<BR/> आमुचा विडा तुम्हीं भला।<BR/> जो होता राहिला।<BR/> शेगांवी शिष्य हो ।।४२।।<BR/><BR/>
पानें देता वानवळ्यांनीं ।<BR/> ती भक्षिली नाथांनी ।<BR/> खलबत्त्यांत कुटूनी ।<BR/> थोडा प्रसाद दिला त्याला ।।४३।।<BR/><BR/>
संतभेटी होती कैसी।<BR/> हें चांगदेवपासष्टीसी ।<BR/> सांगतें झालें ज्ञानराशी ।<BR/> श्रीज्ञानेश्व्र महाराज ।।४४।।<BR/><BR/>
ती पासष्टी मनीं आणा।<BR/> म्हणजे ह्या कळतील खुणा।<BR/> स्वानुभवाच्या ठायीं जाणा।<BR/> वाव न तर्काकारणें ।।४५।।<BR/><BR/>
योगी वाटेल तेथोनी।<BR/> भेटे एकमेकां लागुनी।<BR/> भेट ठायींच बैसोनी।<BR/> होते त्यांचे कौतुक हें ।।४६।।<BR/><BR/>
शेख महंमद श्रीगोंद्यांत ।<BR/> तुकाराम होतें देहूंत ।<BR/> आग लागतां मंडपाप्रत।<BR/> देहूमाजीं कीर्तनाच्या ।।४७।।<BR/><BR/>
ती शेख महंमदांनी।<BR/> विझविली श्रीगोंद्यांत बैसूनी।<BR/> हें महिपतींनीं लिहूनी ।<BR/> ठेविले भक्तिविजयांत ।।४८।।<BR/><BR/>
जाऊन हळी खेड्यांत ।<BR/> विहिरींत बुडतां पाटीलसुत।<BR/> वांचविले देऊन हात ।<BR/> महाराज माणिकप्रभूंनी ।।४९।।<BR/><BR/>
खरा योगी असल्याविना।<BR/> ऐसे कौतुक होईना।<BR/> हें न साधे दांभिकांना।<BR/> त्यांनीं गप्पाच माराव्या ।।१५०।।<BR/><BR/>
योग अवध्यांत बलवत्तर।<BR/> त्याची न ये कोणां सर।<BR/> करणें असल्या राष्ट्रोद्धार ।<BR/> त्याचा अवलंब करा हो ।।५१।।<BR/><BR/>
श्रीदासगणूविरचित।<BR/> हाश्रीगजानन विजय नामें ग्रंथ ।<BR/> ऐकोत सदा प्रेमळ भक्त ।<BR/> निष्ठा ठेवून ग्रंथावरी ।।१५२।।<BR/><BR/>
शुभं भवतु ।।<BR/> श्रीहरिहरार्पणमस्तु ।।<BR/><BR/>
।।इति श्रीगजानन विजय ग्रंथस्य चतुर्दशोऽध्यायः समाप्तः।।<BR/><BR/>
<BR/><BR/>
<BR/><BR/>

