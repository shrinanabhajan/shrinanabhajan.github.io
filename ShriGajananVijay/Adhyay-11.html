<h3 style="text-align: center;">॥ अध्याय ११॥ </h3>
<img src="images/Adhyay-11.jpg" style="width: 100%;"><BR/>
।।श्रीगणेशाय नमः ।।<BR/> 
हें ओंकाररूपा पशुपती ।<BR/> हे भवानीवरा दक्षिणामूर्ति ।<BR/> ब्रह्मांडांत जितुक्या विभूति ।<BR/> तितुकी रूपें तुझीं देवा ।।१।।<BR/><BR/>
तुझें रूप जें निराकार।<BR/> जेणें हें व्यापक चराचर।<BR/> जें सर्वस्वीं आधार ।<BR/> अविद्या माया प्रकृतीला ।।२।।<BR/><BR/>
तें स्वरूप जाणावया ।<BR/> अशक्य आहे देवराया ।<BR/> म्हणून तूं करण्या दया।<BR/> सगुण रूपें धरलीस ।।३।।<BR/><BR/>
जैसें ज्याला वाटत ।<BR/> तैसें तो तुला भाग देत।<BR/> नामामुळें तुजप्रत।<BR/> भिन्नत्व ये ना कधींहीं ।।४।।<BR/><BR/>
शैव तुला शिव म्हणती ।<BR/> ब्रह्म बोलती वेदान्ती।<BR/> रामानुजांचा सीतापती।<BR/> वैष्णवांचा विष्णू तूं ।।५।।<BR/><BR/>
उपासनेप्रमाणें।<BR/> नांवे मिळाली तुजकारणें।<BR/> परी तूं अभिन्नपणें।<BR/> सर्वांठायींच गवससी ।।६।।<BR/><BR/>
तूं सोमनाथ विश्वेश्वर ।<BR/> हीम केदार ओंकार।<BR/> क्षिप्रातटाकीं साचार।<BR/> महांकाल तूंच की ।।७।।<BR/><BR/>
नागनाथ वैजनाथ ।<BR/> घृष्णेश्वर वेरुळांत ।<BR/> त्र्यंबक तुला म्हणतात।<BR/> गोदावरीच्या तटाकीं ।।८।।<BR/><BR/>
तूं भीमाशंकर ।<BR/> मल्लिकार्जुन, रामेश्वर।<BR/> तूं गोकर्णरूपी शंकर ।<BR/> तूं महादेव शिंगणापुरीं ।।९।।<BR/><BR/>
त्या अवध्यांकारण ।<BR/> असो माझें साष्टांग नमन ।<BR/> माझ्या त्रितापांचें हरण ।<BR/> शीघ्र करी दीनबंधो ।।१०।।<BR/><BR/>
देवा तुम्ही कुबेराला ।<BR/> क्षणांत धनपती केला ।<BR/> मग माझ्याविषयीं कां हो पडला।<BR/> प्रश्न तुम्हांसी गिरिजापते ? ।।११।।<BR/><BR/>
बाळकृष्णाच्या सदनासी।<BR/> समर्थ आले दुसरें वर्षी।<BR/> त्या बाळापुरासी।<BR/> दासनवमीकारणें ।।१२।।<BR/><BR/>
सुकलाल बाळकृष्ण।<BR/> या बाळापुरालागून ।<BR/> निस्सीम भक्त होते दोन।<BR/> त्यांची सरी न ये कोणा ।।१३।।<BR/><BR/>
या वेळीं बरोबर।<BR/> होते पाटील भास्कर।<BR/> बाळाभाऊ, पितांबर।<BR/> गणू, जगदेव, दिंडोकार ।।१४।।<BR/><BR/>
उत्सव दासनवमीचा।<BR/> सांग झाला तेथ साचा।<BR/> दैवयोग भास्कराचा ।<BR/> तेथेंच आला ओढवून ।।१५।।<BR/><BR/>
एक कुत्रें पिसाळलेलें।<BR/> भास्करा येऊन चावलें।<BR/> तेणें लोक इतर भ्याले।<BR/> म्हणती आतां हा पिसाळेल ।।१६।।<BR/><BR/>
उपाय अवघे व्यावहारिक ।<BR/> भास्करासी केले देख।<BR/> कोणी म्हणती निःशंक।<BR/> डॉक्टरा धाडा बोलावणें ।।१७।।<BR/><BR/>
भास्कर म्हणें ते अवसरीं ।<BR/> वैद्याची ना जरुरी खरी।<BR/> माझा डॉक्टर आसनावरी ।<BR/> बैसला आहे गजानन ।।१८।।<BR/><BR/>
त्याचकडे मजला न्यावें ।<BR/> वृत्त अवघें कळवावें ।<BR/> ते सांगतील तें ऐकावें।<BR/> आपला हेका करूं नका ।।१९।।<BR/><BR/>
गजाननांचे समोर ।<BR/> आणिला पाटील भास्कर ।<BR/> बाळाभाऊनें समाचार ।<BR/> अवघा समर्थांस श्रुत केला ।।२०।।<BR/><BR/>
तो अवघा ऐकून ।<BR/> महाराज वदले हासून ।<BR/> हत्या, वैर आणि ऋण ।<BR/> हे कोणासी चुकेना ।।२१।।<BR/><BR/>
सुकलालच्या गाईठायी।<BR/> द्वाडपणा जो होता पाही।<BR/> तो या भास्करें लवलाही।<BR/> शेगांवीं दवडिला ।।२२।।<BR/><BR/>
तें तिचें द्वाडपण।<BR/> कुत्रें येथें झालें जाण ।<BR/> तेंच चावलें येऊन।<BR/> या पाटील भास्कराला ।।२३।।<BR/><BR/>
तिचा हरण्या द्वाडपणा।<BR/> मशीं यानें केली प्रार्थना।<BR/> इचें प्यावया दूध जाणा।<BR/> ऐसा भास्कर मतलबी ।।२४।।<BR/><BR/>
दूध पिता वाटलें गोड ।<BR/> आतां कां रे चालले जड।<BR/> नको ठेवूंस पडदा आड।<BR/> वांचवूं कां मी सांग तुला ? ।।२५।।<BR/><BR/>
हें कुत्रें निमित्त झालें।<BR/> तुझें आयुष्य मुळींच सरलें ।<BR/> आतां पाहिजे प्रयाण केलें।<BR/> तूं या सोडून मृत्यूलोकां ।।२६।।<BR/><BR/>
जरी इच्छा असेल मनीं ।<BR/> वांचण्याची तुजलागोनी ।<BR/> तरी तुझें मी यापासूनी।<BR/> रक्षण वेड्या करीन ।।२७।।<BR/><BR/>
परी ती होईल उसनवारी ।<BR/> जन्ममृत्यूची बाळा खरी ।<BR/> या अशाश्वताच्या बाजारीं।<BR/> देणे घेणें चालतें ।।२८।।<BR/><BR/>
बोल आतां झडकर ।<BR/> काय तुझा विचार ।<BR/> ऐसी कधीं ना येणार।<BR/> पर्वणी ती जाण तुला ।।२९।।<BR/><BR/>
भास्कर बोले त्यावरी।<BR/> मी अजाण सर्वतोपरी।<BR/> जें असेल अंतरीं।<BR/> आपुल्या तेंच करावें ।।३०।।<BR/><BR/>
लेंकुराचें अवघें हित।<BR/> माता एक तें जाणत।<BR/> ऐसें एक्या अभंगांत।<BR/> श्रीतुकोबा बोलले ।।३१।।<BR/><BR/>
मी आपले लेंकरूं।<BR/> म्हणून विनंती कशास करूं ?।<BR/> तूं अवध्या ज्ञानाचा सागरू।<BR/> अवघें कांहीं कळतें तुला ।।३२।।<BR/><BR/>
ऐसें ऐकतां भाषण ।<BR/> संतोषले गजानन।<BR/> खऱ्याप्रती समाधान।<BR/> खरें बोलतां होतसे ।।३३।।<BR/><BR/>
कोणी म्हणाले गुरुराया ।<BR/> भास्करासी वांचवा सदया ।<BR/> या कुत्र्यापासूनिया।<BR/> तो आपुला भक्त असे ।।३४।।<BR/><BR/>
महाराज म्हणती त्याकारण।<BR/> हेंच तुझें अज्ञान ।<BR/> अरे वेड्या जन्ममरण ।<BR/> हीच मुळीं भ्रांति असे ।।३५।।<BR/><BR/>
जन्मे न कोणी, मरे न कोणी ।<BR/> हें जाणावयालागुनी ।<BR/> परमार्थाचा उपाय जाणी।<BR/> शास्त्रकारें कथन केला ।।३६।।<BR/><BR/>
त्याचाउपयोग करावा।<BR/> मोह समूळ सोडावा।<BR/> प्रारब्धभोग भोगावा ।<BR/> निमूटपणें हेंच बरें ।।३७।।<BR/><BR/>
संचित-प्रारब्ध-क्रियमाण।<BR/> हें भोगल्यावाचून।<BR/> या बद्ध जीवालागून ।<BR/> सुटका होणें मुळींच नसे ।।३८।।<BR/><BR/>
पूर्वजन्मीं जें करावें।<BR/> तें या जन्मीं भोगावें।<BR/> आणि ते भोगण्यासाठीं यावें।<BR/> जन्मा हा सिद्धान्त असे ।।३९।।<BR/><BR/>
या जन्मीं जें करावे।<BR/> तें पुढच्या जन्मास उरवावें।<BR/> असे किती सांग घ्यावे।<BR/> फेरे जन्ममृत्यूचें ? ।।४०।।<BR/><BR/>
पूर्वजन्मींचे उर्वरित ।<BR/> भास्कराचें न उरलें सत्य ।<BR/> तो अवघ्यापून झाला मुक्त।<BR/> मोक्षास जायाकारणें ।।४१।।<BR/><BR/>
म्हणून आग्रह करूं नका ।<BR/> मार्ग त्याचा आडवूं नका।<BR/> काय भास्करासारखा ।<BR/> भक्तराणा जन्मे पुन्हां ।।४२।।<BR/><BR/>
पूर्वजन्मीचें याचें वैरी ।<BR/> कुत्रें होतें निर्धारीं ।<BR/> म्हणून तें या बाळापुरीं ।<BR/> चावते झाले भास्करास ।।४३।।<BR/><BR/>
त्यानें अवघा आपुला।<BR/> डाव येथें साधिला ।<BR/> तैसा जरी शेष उरला।<BR/> द्वेष मनीं भास्कराच्या ।।४४।।<BR/><BR/>
तरी तो त्याचा द्वेष।<BR/> कारण पुढील जन्मास।<BR/> कारण होईल भास्करास।<BR/> दावा आपुला उगवावया ।।४५।।<BR/><BR/>
म्हणून पूर्वजन्मींचे वैर सरलें।<BR/> आतां न कांहीं शेष उरलें।<BR/> या भास्कराकारण भलें ।<BR/> अवघ्या उपाधि निरसल्या ।।४६।।<BR/><BR/>
आतां मी इतकेंच करितो ।<BR/> दोन महिने वांचवितों।<BR/> याला न पिसाळूं देतो ।<BR/> श्वानविषापासून ।।४७।।<BR/><BR/>
तें न मी केलें जरी।<BR/> हा जन्मास येईल पुन्हां परी।<BR/> दोन महिने भूमिवरी।<BR/> उरलें आयुष्य भोगावया ।।४८।।<BR/><BR/>
ऐसें ज्ञान ऐकिलें।<BR/> ते कित्येकांस नाहीं पटलें।<BR/> मात्र बाळाभाऊ आनंदले।<BR/> त्या बोधातें ऐकूनी ।।४९।।<BR/><BR/>
भास्करा तूं धन्य धन्य ।<BR/> संतसेवा केलीस पूर्ण ।<BR/> चुकले तुझें जन्ममरण।<BR/> काय योग्यता वानूं तुझी? ।।५०।।<BR/><BR/>
ऐसा प्रकार झाल्यावरी ।<BR/> मंडळी आली शेगांवनगरी ।<BR/> भास्कर बोले मधुरोत्तरीं ।<BR/> महाराजांच्या भक्तगणा ।।५१।।<BR/><BR/>
बाळापूरची हकीकत।<BR/> सांगे प्रत्येका इत्थंभूत।<BR/> माझी विनंती जोडून हात ।<BR/> हीच तुम्हां भास्कर म्हणे ।।५२।।<BR/><BR/>
महाराज लाधलें शेगांवा ।<BR/> याचा विचार करावा ।<BR/> या कीर्तीचा अमोल ठेवा।<BR/> सांभाळा स्मारक करून ।।५३।।<BR/><BR/>
त्यांना स्मारकाची जरुरी नाही।<BR/> तें पुढीलांसाठीं पाहीं।<BR/> तें स्मारक साक्षी देई ।<BR/> त्यांच्या अमोल साधुत्वाची ।।५४।।<BR/><BR/>
पाहा आळंदीस ज्ञानेश्वर ।<BR/> समर्थ सज्जनगडावर।<BR/> पवित्र केलें देहूनगर।<BR/> त्या तुकोबारायानें ।।५५।।<BR/><BR/>
त्यांचीं स्मारकें त्या त्या ठाया।<BR/> ठेविलीं भव्य करूनिया ।<BR/> तोच पथ अनुसराया।<BR/> तुम्ही झटावें मनापासून ।।५६।।<BR/><BR/>
ऐसें प्रत्येका सांगत ।<BR/> भास्कर राहिला निवांत ।<BR/> परी त्याच्या मनांत ।<BR/> ऐसें आले एकदां ।।५७।।<BR/><BR/>
हें मला हो हो म्हणती।<BR/> माझी ऐकून विनंती।<BR/> परी शंका येत चित्तीं।<BR/> हो म्हणण्याची यांची मला ।।५८।।<BR/><BR/>
त्यानें एकदां ऐसे केलें ।<BR/> अवघ्या लोकांस मिळविलें ।<BR/> एक्या ठायीं मठांत भले ।<BR/> महाराजांच्या अपरोक्ष ।।५९।।<BR/><BR/>
बंकटलाल पाटील हरी ।<BR/> मारुती चंद्रभान कारभारी।<BR/> जो खंडुजींच्या दुकानावरी ।<BR/> होता कारभार करीत ।।६०।।<BR/><BR/>
श्रीपतराव बावीकर ।<BR/> ताराचंद साहुकार।<BR/> आणि मंडळी होती इतर ।<BR/> नांवे कुठवर सांगावी? ।।६१।।<BR/><BR/>
मिळवुनिया त्या लोकांला।<BR/> भास्करें पदर पसरीला ।<BR/> माझा आतां संबंध उरला।<BR/> दोन महिनेच तुमच्याशीं ।।६२।।<BR/><BR/>
माझ्या मनीं ऐशी आस।<BR/> समर्थांचें स्मारक खास ।<BR/> भव्य व्हावें वन्हाडास ।<BR/> या शेगांवामाझारीं ।।६३।।<BR/><BR/>
तुम्हीं हें करितों म्हणा।<BR/> तेणे आनंद माझ्या मना।<BR/> होऊन सुखें करीन गमना।<BR/> मी वैकुंठाकारणें ।।६४।।<BR/><BR/>
संतसेवा कधींही।<BR/> अनाठायीं जाणार नाहीं।<BR/> इच्छा जयाची ज्या ज्या होई।<BR/> ती ती संत पुरविती ।।६५।।<BR/><BR/>
स्मारक ऐसें करावें।<BR/> अवघ्यांनीच वाखाणावें।<BR/> पाहून त्या डोलावें।<BR/> प्रत्येकाने आपुल्या मनीं ।।६६।।<BR/><BR/>
ऐसेंच स्मारक करण्याची ।<BR/> शपथ वाहा समर्थांची।<BR/> ही विनंती अखेरची।<BR/> माझी ती मान्य करा ।।६७।।<BR/><BR/>
तें अवध्यांनीं कबूल केलें।<BR/> भास्कराचें स्थिरावलें।<BR/> यायोगें तें चित्त भलें।<BR/> रुखरुख मनाची संपली ।।६८।।<BR/><BR/>
उत्तरोत्तर आनंदवृत्ती ।<BR/> भास्कराची वाढत होती।<BR/> जैसी लेकुरें आनंदती।<BR/> पुढील सणाच्या आशेनें ।।६९।।<BR/><BR/>
माघ वद्य त्रयोदशीस ।<BR/> महाराज वदले भास्करास।<BR/> चाल त्र्यंबकेश्वरास।<BR/> जाऊं आपण शिवरात्रीला ।।७०।।<BR/><BR/>
तो त्र्यंबकराजा कर्पूरगौर।<BR/> भवभवांतक भवानीवर ।<BR/> जो आहे झाला स्थिर ।<BR/> गोदावरीच्या तटातें ।।७१।।<BR/><BR/>
ते ज्योतिर्लिंग मनोहर ।<BR/> करी पातकाचा संहार।<BR/> नको करूंस आतां उशीर।<BR/> जाऊं गंगास्नानाला ।।७२।।<BR/><BR/>
भास्करा, त्या त्र्यंबकेश्वरीं ।<BR/> पहाड एक ब्रह्मगिरी।<BR/> जेथें औषधी नानापरी।<BR/> बहुसाल असती उगवलेल्या ।।७३।।<BR/><BR/>
त्या ब्रह्मगिरीवर स्थित ।<BR/> आहेत पहा गहिनीनाथ ।<BR/> ज्यांना आहेत अवगत।<BR/> गुणधर्म औषधींचे ।।७४।।<BR/><BR/>
वेड्या कुत्र्याच्या विषावरी ।<BR/> तेथें औषधी आहे खरी।<BR/> तिचा उपयोग सत्वरीं।<BR/> करून पाहूं येधवा ।।७५।।<BR/><BR/>
भास्कर म्हणे गुरुनाथा ।<BR/> आतां औषधी कशाकरतां ? ।<BR/> तुमची आहे अगाध सत्ता ।<BR/> औषधीहून आगळी ।।७६।।<BR/><BR/>
आपुल्या कृपेनें भलें।<BR/> विष बाळापुरीच निमालें ।<BR/> आयुष्याचे आहेत उरले ।<BR/> दोन महिनेच आतां कीं ।।७७।।<BR/><BR/>
म्हणून वाटे मजप्रती।<BR/> शेगांवींच राहूं गुरुमूर्ती ।<BR/> त्र्यंबकेश्वर आम्हाप्रती।<BR/> तुम्हीच आहात साक्षात् ।।७८।।<BR/><BR/>
गोदावरी तुमचे चरण ।<BR/> तेथेंच मी करी स्नान ।<BR/> अन्य तीर्थांचे प्रयोजन ।<BR/> मला न आतां राहिले ।।७९।।<BR/><BR/>
ऐसी ऐकतां त्याची वाणी ।<BR/> समर्थ वदले हांसोनी ।<BR/> हें जरी खरें जाणी ।<BR/> तरी तीर्थमहिमा मानावा ।।८०।।<BR/><BR/>
चाल नको करूं उशीर ।<BR/> पाहूं तो त्र्यंबकेश्वर ।<BR/> बाळाभाऊ, पितांबर।<BR/> यांसही घे बरोबरी ।।८१।।<BR/><BR/>
मग ती मंडळी निघाली ।<BR/> शेगांवाहून भलीं।<BR/> शिवरात्रीस येती झाली ।<BR/> त्र्यंबकेश्वराकारणें ।।८२।।<BR/><BR/>
कुशावर्ती केलें स्नान।<BR/> घेतलें हराचें दर्शन ।<BR/> गंगाद्वारा जाऊन ।<BR/> पूजन केलें गौतमीचें ।।८३।।<BR/><BR/>
वंदिली माय निलांबिका ।<BR/> तेवी गहिनीनाथ देखा।<BR/> तेथून आले नाशिका।<BR/> गोपाळदासास भेटावया ।।८४।।<BR/><BR/>
हा गोपाळदास महंत ।<BR/> काळ्या रामाच्या मंदिरांत ।<BR/> धुनी लावून द्वारांत ।<BR/> पंचवटीच्या बसलासे ।।८५।।<BR/><BR/>
राममंदिरासमोर ।<BR/> एक पिंपळाचा होता पार ।<BR/> शिष्यांसहित साधुवर।<BR/> तेथें जाऊन बैसले ।।८६।।<BR/><BR/>
गोपाळदासास आनंद झाला ।<BR/> बोलले जवळच्या मंडळीला।<BR/> आज माझा बंधु आला।<BR/> वन्हाडांतून गजानन ।।८७।।<BR/><BR/>
जा घ्या त्याचें दर्शन ।<BR/> अनन्यभावें करून।<BR/> माझी ही भेट म्हणून।<BR/> नारळसाखर त्यांसी द्या ।।८८।।<BR/><BR/>
हा हार घाला कंठांत ।<BR/> तो मी एक साक्षात्।<BR/> देह भिन्न म्हणून द्वैत।<BR/> आम्हां उभयतीं मानूं नका ।।८९।।<BR/><BR/>
शिष्यांनी तैसेंच केलें ।<BR/> दर्शन घ्याया अवघे आले ।<BR/> कंठामाजी घातिले।<BR/> दिलेल्या पुष्पहाराला ।।९०।।<BR/><BR/>
नारळ आणि खडीसाखर।<BR/> ठेविली स्वामींसमोर ।<BR/> ती पाहून गुरुवर ।<BR/> ऐसें बोलले भास्कराला ।।९१।।<BR/><BR/>
हा प्रसाद अवध्यांस वाटी ।<BR/> परी न होऊ देई दाटी ।<BR/> माझ्या बंधूची झाली भेटी।<BR/> आज या पंचवटीत ।।९२।।<BR/><BR/>
माझें येथील काम झालें ।<BR/> आतां नाशकाचे राहिलें।<BR/> म्हणून पाहिजे तेथें गेलें।<BR/> धुमाळ वकीलाच्या घरा ।।९३।।<BR/><BR/>
महाराज आले नाशकांत ।<BR/> लोक दर्शना जमले बहुत ।<BR/> बारीक सारीक गोष्टी अमित ।<BR/> तेथें असता जहाल्या ।।९४।।<BR/><BR/>
त्या अवघ्या सांगतां ।<BR/> विस्तार होईल उगीच ग्रंथा।<BR/> म्हणून देतों संक्षेप आतां ।<BR/> त्याची क्षमा करा हो ।।९५।।<BR/><BR/>
तेथें राहून कांही दिवस ।<BR/> महाराज आले शेगांवास ।<BR/> तो अडगांवी नेण्यास ।<BR/> झ्यामसिंग पातला ।।९६।।<BR/><BR/>
त्यानें आग्रह केला फार ।<BR/> समर्थे दिले उत्तर ।<BR/> रामनवमी झाल्यावर ।<BR/> येऊं आम्ही अडगांवा ।।९७।।<BR/><BR/>
आता तूं जावें परत ।<BR/> उगा न पडे आग्रहांत।<BR/> झ्यामसिंग मुळींच भक्त ।<BR/> निस्सीम होता समर्थांचा ।।९८।।<BR/><BR/>
तो आला तैसा परत गेला ।<BR/> आपुल्या त्या अडगांवाला ।<BR/> पुन्हा श्रोते येतां झाला ।<BR/> रामनवमीस शेगांवीं ।।९९।।<BR/><BR/>
उत्सव करून शेगांवांत।<BR/> समर्थांना शिष्यांसहित ।<BR/> आला घेऊन अडगांवांत ।<BR/> हनुमानजयंतीकारणें ।।१००।।<BR/><BR/>
अडगांवीं असतां समर्थस्वारी ।<BR/> चमत्कार झाले नानापरी ।<BR/> एके दिवशीं दोन प्रहरी।<BR/> भास्कर लोंळविला फुपाट्यात ।।१।।<BR/><BR/>
छातीवरी बैसून।<BR/> भास्करा केलें ताडन ।<BR/> लोक पहाती दुरून।<BR/> परी जवळी कोणी जाईना ।।२।।<BR/><BR/>
बाळाभाऊ जवळ होता।<BR/> तो म्हणाला सद्गुरुनाथा ।<BR/> भास्करासी सोडा आतां ।<BR/> बेजार झाला उन्हानें ।।३।।<BR/><BR/>
तैं म्हणाला भास्कर ।<BR/> बाळाभाऊ न जोडा कर।<BR/> माझा हा साक्षात् ईश्वर ।<BR/> काय करील तें करू दे ।।४।।<BR/><BR/>
लोकांसी वाटती चापट्या दिल्या।<BR/> मला होतात गुदगुल्या ।<BR/> अनुभवाच्या गोष्टी भल्या ।<BR/> अनुभवीच जाणती ।।५।।<BR/><BR/>
पुढें घेऊन भास्करासी ।<BR/> महाराज आले बिन्हाडासी ।<BR/> त्या अडगांव ग्रामासी ।<BR/> उतरलेल्या ठिकाणास ।।६।।<BR/><BR/>
बाळाभाऊस बोलले।<BR/> अवघे आतां दोन उरले।<BR/> भास्कराचे दिवस भले।<BR/> पंचमीला जाईल तो ।।७।।<BR/><BR/>
आज मीं जें केलें कृत्य ।<BR/> ताडनाचें रानांत।<BR/> तें कां हें तुजप्रत।<BR/> आलें असेल कळोनी ।।८।।<BR/><BR/>
तुजला या भास्करानीं।<BR/> मारविलें होतें छत्रीनीं ।<BR/> शेगांवी माझ्या करानी ।<BR/> तें आहे कां ध्यानात ? ।।९।।<BR/><BR/>
ते क्रियमाण नासावया ।<BR/> त्यास मारिले ये ठायां ।<BR/> ह्या एकाच गोष्टीवांचूनिया ।<BR/> अन्य नव्हता हेत कांहीं ।।११०।।<BR/><BR/>
उत्सव पूर्ण झाल्यावर ।<BR/> त्या अडगांवींचा साचार ।<BR/> काय घडला प्रकार ।<BR/> तो आतां परियेसा ।।११।।<BR/><BR/>
उत्सवाचा काला झाला ।<BR/> वद्य पंचमी दिवस आला।<BR/> एक प्रहर दिवसाला।<BR/> समर्थ म्हणती भास्करासी ।।१२।।<BR/><BR/>
भास्करा तुझें प्रयाण ।<BR/> आज दिवशी आहे जाण ।<BR/> पद्मासन घालून।<BR/> पूर्वाभिमुख बैसावें ।।१३।।<BR/><BR/>
चित्त अवघें स्थिर करी।<BR/> चित्तीं साठवावा हरी।<BR/> वेळ आली जवळ खरी।<BR/> आतां सावध असावें ।।१४।।<BR/><BR/>
इतर जनाकारण ।<BR/> म्हणूं लागले करा भजन ।<BR/> "विठ्ठल विठ्ठल नारायण"।<BR/> ऐसें उच्च स्वरानें ।।१५।।<BR/><BR/>
हा तुमचा बंधु भला।<BR/> जातो आज वैकुंठाला ।<BR/> त्याच्या करा पूजनाला ।<BR/> माळबुक्का वाहून ।।१६।।<BR/><BR/>
भास्करें घातलें पद्मासन ।<BR/> नासाग्रीं दृष्टि ठेवून ।<BR/> वृत्ति अवघ्या केल्या लीन ।<BR/> अंतर्मुख होऊनिया ।।१७।।<BR/><BR/>
भक्त भास्करा पूजिती ।<BR/> माळा बुक्का वाहती।<BR/> तें कौतुक पाहाती ।<BR/> समर्थ दूर बैसून ।।१८।।<BR/><BR/>
भजन झालें एक प्रहर।<BR/> माध्यान्हीस आला दिनकर ।<BR/> महाराजांनी "हरहर" ।<BR/> शब्द केला मोठ्यानें ।।१९।।<BR/><BR/>
त्यासरसा प्राण गेला ।<BR/> भास्कराचा वैकुंठाला ।<BR/> संतांनीं हाती धरिलें ज्याला ।<BR/> तो पाहुणा हरीचा ।।१२०।।<BR/><BR/>
लोक पुसती महाराजांस ।<BR/> कोठे करणें समाधीस।<BR/> या भास्कराच्या शरीरास ।<BR/> कोठें न्यावें ठेवावया ? ।।२१।।<BR/><BR/>
समर्थ अवध्यांस सांगती ।<BR/> द्वारकेश्वर जो पशुपती।<BR/> ज्याच्या सन्निध आहे सती।<BR/> तेथे ठेवा भास्कराला ।।२२।।<BR/><BR/>
ऐसी आज्ञा होतांक्षणी ।<BR/> विमान बांधिलें लोकांनी।<BR/> केळीचे खांब लावूनी ।<BR/> चहूं बाजूंस विबुध हो ।।२३।।<BR/><BR/>
आंत ठेविलें कलेवर ।<BR/> पुढे भजनाचा होय गजर।<BR/> मिरवित आणिला भास्कर ।<BR/> द्वारकेश्वराचियापाशीं ।।२४।।<BR/><BR/>
सांगविधि समाधीचा ।<BR/> ते ठायीं झाला साचा ।<BR/> लोक म्हणती महाराजांचा ।<BR/> परमभक्त गेला हो ।।२५।।<BR/><BR/>
दुसरें दिवसापासून ।<BR/> समाधीच्या सन्निध जाण ।<BR/> होऊं लागले अन्नदान।<BR/> गोरगरीबांकारणें ।।२६।।<BR/><BR/>
स्थान द्वारकेश्वराचें।<BR/> अडगांवाच्या सन्निध साचे ।<BR/> अंतर एक मैलाचें।<BR/> गांवापासून उत्तरेस ।।२७।।<BR/><BR/>
जागा द्वारकेश्वराची।<BR/> परमरमणीय होती साची।<BR/> झाडी चिंचवृक्षांची।<BR/> होती विशेष ते ठायां ।।२८।।<BR/><BR/>
निंब अश्वत्थ मांदार ।<BR/> आम्र वट औदुंबर।<BR/> ऐसे वृक्ष होते इतर ।<BR/> शिवाय कांहीं फुलझाडें ।।२९।।<BR/><BR/>
अडगांव अकोलीच्या मध्यंतरी ।<BR/> हें ठिकाण निर्धारी ।<BR/> तेथें समाधि दिधली खरी ।<BR/> समर्थांनीं भास्कराला ।।१३०।।<BR/><BR/>
दहा दिवस अन्नदान।<BR/> झालें याचें वर्णन।<BR/> तुम्हीं नुकतेंच केलें श्रवण।<BR/> संतभंडारा नांव ज्याचें ।।३१।।<BR/><BR/>
चिंचवृक्षांच्या सावलींत।<BR/> जेवाया बसें पंगत ।<BR/> तयीं कावळे अतोनात।<BR/> त्रास देऊं लागले ।।३२।।<BR/><BR/>
काव काव ऐसें करिती।<BR/> द्रोण पात्रींचे उचलून नेती।<BR/> मलोत्सर्ग तोही करिती।<BR/> जेवणारांच्या अंगावर ।।३३।।<BR/><BR/>
त्या योगें लोक त्रासले ।<BR/> कावळ्यास हाकूं लागले ।<BR/> भिल्लांनी ते तयार केले ।<BR/> तीरकमटे त्या मारावया ।।३४।।<BR/><BR/>
तईं बोलले गजानन ।<BR/> अवघ्या लोकांलागून।<BR/> नका मारूं त्याकारण।<BR/> अपराध त्यांचा कांही नसे ।।३५।।<BR/><BR/>
या भंडाऱ्यांत येण्याचा ।<BR/> हेतु इतकाच आहे त्यांचा।<BR/> प्रसाद आपणा भास्कराचा ।<BR/> इतरांपरीच मिळावा ।।३६।।<BR/><BR/>
कां की हा भास्कर ।<BR/> वैकुंठीं गेला साचार।<BR/> हा पितृलोकावर।<BR/> नाहीं मुळींच राहिला ।।३७।।<BR/><BR/>
दहा दिवसपर्यंत ।<BR/> प्राण अंतरिक्षांत।<BR/> राहे परिभ्रमण करित ।<BR/> सपिंडी होतां जाय पुढें ।।३८।।<BR/><BR/>
त्या अकराव्या दिवशीं ।<BR/> बळी देती कावळ्याशीं ।<BR/> काक जेव्हां स्पर्शेल त्यासी।<BR/> तेव्हांच प्राण जातो पुढें ।।३९।।<BR/><BR/>
त्या बलीदानाचें।<BR/> कारण भास्करा नुरलें साचें।<BR/> म्हणून या कावळ्यांचे।<BR/> पित्त गेले खवळून ।।१४०।।<BR/><BR/>
आत्मा या भास्कराचा।<BR/> मुळींच मुक्त झाला सांचा ।<BR/> तो पाहुणा वैकुंठीचा ।<BR/> झाला आहे येधवां ।।४१।।<BR/><BR/>
या सोमसूर्य लोकांचे ।<BR/> कारण त्यासी नुरलें साचें।<BR/> म्हणून पिंडदानाचें।<BR/> नुरलें पहा प्रयोजन ।।४२।।<BR/><BR/>
जयाला न ऐसी गती।<BR/> त्याच्यासाठीं पिंड देती।<BR/> कावळ्यांची वाट पाहाती।<BR/> पिंड ठेवून कलेशावर ।।४३।।<BR/><BR/>
म्हणून कावळे रागावले ।<BR/> त्यांनी हे जाणीतलें ।<BR/> भास्करानें गमन केलें ।<BR/> एकदम वैकुंठ लोकाला ।।४४।।<BR/><BR/>
म्हणून आम्हां प्रसाद त्यांचा।<BR/> मिळूं द्या या भंडाऱ्याचा।<BR/> ऐसा विचार कावळ्यांचा।<BR/> दिसतो या कृतीनें ।।४५।।<BR/><BR/>
तुम्ही त्यांस मारूं नका ।<BR/> मीच तया सांगतो देखा ।<BR/> अहो जिवांनो माझे ऐका।<BR/> गोष्ट आतां सांगतों जी ।।४६।।<BR/><BR/>
तुम्ही उद्यापासोन।<BR/> वर्ज्य करा हे ठिकाण।<BR/> ना तरी भास्करालागून ।<BR/> येईल माझ्या कमीपणा ।।४७।।<BR/><BR/>
आज प्रसाद घेऊन।<BR/> तुम्ही तृप्त व्हा अवघे जण ।<BR/> मात्र उद्यांपासोन ।<BR/> या स्थळासी येऊं नका ।।४८।।<BR/><BR/>
ऐसें महाराज बोललें।<BR/> तें भाविकांसी अवघें पटलें ।<BR/> परि कुत्सित जे कां बसले ।<BR/> होते त्या मंडळींत ।।४९।।<BR/><BR/>
ते एकमेकांलागुनी ।<BR/> म्हणते झालें हांसोनी।<BR/> ही गजाननानें केली वाणी।<BR/> अस्थानीं कीं निरर्थक ।।१५०।।<BR/><BR/>
पक्षी कुठे कां वागतात।<BR/> मानवाच्या आज्ञेंत ?।<BR/> पाहूं याची प्रचीत ।<BR/> उद्यां मुद्दाम येऊनी ।।५१।।<BR/><BR/>
हे वेडे कांहीं बोलती।<BR/> भाविकां नादी लाविती।<BR/> आपले स्तोम माजविती।<BR/> संतत्वाचें निरर्थक ।।५२।।<BR/><BR/>
अहो साजेल तें बोलावें।<BR/> जें कां पचेल तेंच खावें।<BR/> उसनें न कधी आणावें ।<BR/> अवसान तें अंगांत ।।५३।।<BR/><BR/>
दुसरे दिवशी ते कुत्सित ।<BR/> मुद्दाम पाहाया आले तेथ ।<BR/> तों एकही ना दृष्टीप्रत।<BR/> पडला त्यांच्या कावळा ।।५४।।<BR/><BR/>
मग मात्र चकित झाले।<BR/> समर्थांसी शरण आले।<BR/> बारा वर्षे तेथ भले।<BR/> कावळे न आले श्रोते हो ।।५५।।<BR/><BR/>
चौदा दिवस झाल्यावरी ।<BR/> गजानन फिरलें माघारीं।<BR/> येते झाले शेगांव नगरी ।<BR/> आपल्या उर्वरित शिष्यांसह ।।५६।।<BR/><BR/>
श्रोते त्या शेगांवांत ।<BR/> एक गोष्ट घडली अघटित ।<BR/> ती ऐका सावचित्त।<BR/> सांगतों मी येधवां ।।५७।।<BR/><BR/>
होतें साल दुष्काळाचें।<BR/> म्हणून एका विहिरीचें ।<BR/> काम चाललें खोदण्याचें।<BR/> सुरुंगाते लावून ।।५८।।<BR/><BR/>
विहीर दोन पुरुषांवर ।<BR/> गेली खोल साचार।<BR/> खडक काळा लागला थोर।<BR/> गती खुंटली पहारीची ।।५९।।<BR/><BR/>
म्हणून भोकें करून।<BR/> आंत दारू ठांसून।<BR/> सुरुंगाच्या साह्ये करून।<BR/> काम फोडण्याचें सुरूं झालें ।।१६०।।<BR/><BR/>
चारी बाजूंस भोकें चार।<BR/> केली पहारीनें तयार।<BR/> दारू ठासिली अखेर।<BR/> आंत दोऱ्या घालूनी ।।६१।।<BR/><BR/>
एरंड पुंगळ्या पेटवून।<BR/> सोडल्या चारी दोऱ्यांतून।<BR/> तो मध्येंच बैसल्या अडकून।<BR/> दोऱ्यांचीया गांठीवरी ।।६२।।<BR/><BR/>
पुंगळी खालीं जाईना ।<BR/> दारूस विस्तव लागेना ।<BR/> पाणी दम धरीना ।<BR/> आलें जवळीं सुरुंगाच्या ।।६३।।<BR/><BR/>
तैं कामावरचा मिस्तरी।<BR/> विचार करी अंतरीं।<BR/> सुरुंगास लागल्या वारी।<BR/> सुरुंग वाया जाईल कीं ।।६४।।<BR/><BR/>
म्हणून गणू जवऱ्याला।<BR/> मिस्तरी तो बोलला।<BR/> तूं उतरून विहिरीला।<BR/> पुंगळ्या थोड्या सरकीव ।।६५।।<BR/><BR/>
आणि तूं येई लौकर वरी ।<BR/> पुंगळ्या जातील तोवरी।<BR/> बाराचिया शेजारी।<BR/> म्हणजे काम होईल ।।६६।।<BR/><BR/>
त्या पुंगळ्या सरकवण्यासी।<BR/> कोणी न धजे जावयासी।<BR/> म्हणून या गणू जवऱ्यासी।<BR/> मिस्तरीनें दटाविलें ।।६७।।<BR/><BR/>
काय करितो बिचारा ।<BR/> दारिद्रय होतें ज्याच्या पदरां ।<BR/> त्याच्यावरी चाले जोरा ।<BR/> यज्ञास बळी बोकडाचा ।।६८।।<BR/><BR/>
या गणू जवऱ्याची ।<BR/> निष्ठा समर्थांवरी साची ।<BR/> आज्ञा होतां मिस्तरीची।<BR/> गणू आंत उतरला ।।६९।।<BR/><BR/>
एक पुंगळी सरकविली।<BR/> ती तात्काळ तळा गेली।<BR/> दारूप्रती जाऊन भिडली।<BR/> गणू आंत सांपडला ।।१७०।।<BR/><BR/>
दुसरीस जों घाली हात ।<BR/> पुंगळी सरकवण्याप्रत।<BR/> तों पहिला सुरुंग उडाला सत्य।<BR/> मग काय विचारतां ? ।।७१।।<BR/><BR/>
गणू म्हणे विहिरींतून।<BR/> समर्थां ये धांवून ।<BR/> माझें आतां रक्षण ।<BR/> तुझ्यावीण कोण करी? ।।७२।।<BR/><BR/>
विहिरीमाजी धुराचा ।<BR/> डोंब झाला होता साचा।<BR/> दुसरा सुरुंग पेटण्याचा ।<BR/> अवधि उरला थोडका ।।७३।।<BR/><BR/>
तों गणू जवऱ्या भली ।<BR/> कपार हाती लागली ।<BR/> त्या कपारींत बैसली ।<BR/> स्वारी गणू जवऱ्याची ।।७४।।<BR/><BR/>
एकामागून एकांनी।<BR/> पेट घेतला सुरुंगांनी ।<BR/> उडाले सुरुंग ऐसे तिन्ही।<BR/> दगड अपार निघाले ।।७५।।<BR/><BR/>
लोक जे कां होते वरती।<BR/> ते बोलले ऐशा रिती।<BR/> बहुधा मिळाली असेल मुक्ती।<BR/> विहिरीमाजी गणूला ।।७६।।<BR/><BR/>
छिन्न भिन्न शरीर।<BR/> झाले असेल साचार ।<BR/> डोकावून पाहाती नारीनर ।<BR/> आंत गणू जवऱ्याला ।।७७।।<BR/><BR/>
तो कोठें दिसेना ।<BR/> जनांच्या नाना कल्पना।<BR/> दगडाप्रमाणे गणू जाणा।<BR/> उडाला असेल बाहेर ।।७८।।<BR/><BR/>
त्याचें आसमंत भागांत।<BR/> कोठें तरी असेल प्रेत।<BR/> पडलेलें त्या शोधण्याप्रत।<BR/> माणूस कोणी पाठवा ।।७९।।<BR/><BR/>
मिस्तरीचा शब्द ऐकिला ।<BR/> आंतून गणू बोलला।<BR/> अहो मिस्त्री नाहीं मेला।<BR/> गणू आहे विहिरींत ।।८०।।<BR/><BR/>
गजाननांच्या कृपेनीं।<BR/> मी वाचलों या ठिकाणीं।<BR/> बसलों आहे दडोनी।<BR/> या पहा कपारींत ।।८१।।<BR/><BR/>
परी कपारीच्या तोंडाला ।<BR/> धोंडा एक मोठा पडला।<BR/> त्यामुळें बाहेर मला।<BR/> येतां येत नाहीं कीं ।।८२।।<BR/><BR/>
गणूचे शब्द ऐकिले।<BR/> लोक अवघे आनंदले ।<BR/> लोक खालीं उतरले।<BR/> तो धोंडा काढावया ।।८३।।<BR/><BR/>
दहापांच जणांनी ।<BR/> धोंडा सरकविला पहारींनी।<BR/> गणूस बाहेर काढूनी।<BR/> घेऊन आले वरते त्या ।।८४।।<BR/><BR/>
वरती येतांच गांवांत ।<BR/> गणू गेला पळत पळत ।<BR/> समर्थांच्या मठांत ।<BR/> दर्शन त्यांचे घ्यावया ।।८५।।<BR/><BR/>
गणू दर्शना येतांक्षणीं।<BR/> बोलले त्या कैवल्यदानी।<BR/> गण्या कपारींत बैसोनी।<BR/> किती धोंडे उडविलेस ? ।।८६।।<BR/><BR/>
त्यांत मोठा धोंडा तुला ।<BR/> रक्षण्यास येऊन बैसला।<BR/> कपारीच्या तोंडाला ।<BR/> म्हणून तूं वांचलास ।।८७।।<BR/><BR/>
पुन्हां ना ऐसें साहस करी।<BR/> पुंगळीवरून सुटल्यापरी ।<BR/> मधेच तिला जाऊन करीं।<BR/> कशाही प्रसंगी धरूं नये ।।८८।।<BR/><BR/>
जा तुझें गंडांतर।<BR/> आज निमालें साचार ।<BR/> गणूप्रती पाहाया इतर ।<BR/> लोक आले गांवींचें ।।८९।।<BR/><BR/>
गणू म्हणे सद्गुरुनाथा।<BR/> सुरुंग चारी पेटतां।<BR/> तूंच मला देऊन हातां ।<BR/> कपारींत बैसविले ।।९०।।<BR/><BR/>
म्हणून मी वांचलों ।<BR/> तुझें पाय पाहाया आलों।<BR/> ना तरी असतों मेलों ।<BR/> विहिरीमाजी गुरुराया ! ।।९१।।<BR/><BR/>
ऐसें गजानन कृपेचें।<BR/> महिमान आहे थोर साचें।<BR/> तें साकल्ये वर्णण्याचें।<BR/> मसीं नाहीं सामर्थ्य ।।९२।।<BR/><BR/>
श्रीदासगणूविरचित।<BR/> हा श्रीगजानन विजय नामें ग्रंथ ।<BR/> आल्हादावो भाविकांप्रत।<BR/> हेंच इच्छी दासगणू ।।१९३।।<BR/><BR/>
शुभं भवतु ।।<BR/> श्रीहरिहरार्पणमस्तु ।।<BR/><BR/>
।।इति श्रीगजानन विजय ग्रंथस्य एकादशोऽध्यायः समाप्तः।।<BR/><BR/>
<BR/><BR/>
<BR/><BR/>

