<h3 style="text-align: center;">॥ अध्याय १२॥ </h3>

।।श्रीगणेशाय नमः।।<BR/> 
हे गणाधीशा गणपती ।<BR/> मयुरेश्वरा विमलकीर्ति ।<BR/> माझ्या हृदयीं करुन वस्ती ।<BR/> ग्रंथ कळसास नेई हा ।।१।।<BR/><BR/>
तूं ज्ञानबुद्धीचा दाता ।<BR/> तूं भक्तमनोरथ पुरविता ।<BR/> विघ्ननगातें संहारिता ।<BR/> तूंच एक गणराया ।।२।।<BR/><BR/>
तूं साक्षात् चिंतामणी ।<BR/> चिंतिलेलें देशी जाणीं ।<BR/> आपुल्या भक्तांलागुनी ।<BR/> ऐसें पुराणे म्हणतात ।।३।।<BR/><BR/>
माझ्या मनीची अवघी चिंता।<BR/> लयास नेई एकदंता।<BR/> लंबोदरा पार्वतीसुता ।<BR/> भालचंद्रा सिंदुरारे ।।४।।<BR/><BR/>
असो बच्चुलाल अग्रवाला ।<BR/> होता एक अकोल्याला।<BR/> धन-कनक-संपन्न भला ।<BR/> मनाचाही उदार जो ।।५।।<BR/><BR/>
त्यानें हकिकत कारंज्याची।<BR/> म्हणजे लक्ष्मणपंत घुड्याची।<BR/> कर्णोपकर्णी ऐकिली साची।<BR/> तेणें साशंक जाहला ।।६।।<BR/><BR/>
तें खरें खोटें पहाण्यास।<BR/> विचार करी चित्तास ।<BR/> तों एके समयास।<BR/> महाराज आले अकोल्याला ।।७।।<BR/><BR/>
येऊन बच्चुलाला घरीं।<BR/> बैसते झाले ओट्यावरी ।<BR/> कीं गजानन साक्षात्कारीं ।<BR/> भक्त आपुला जाणून ।।८।।<BR/><BR/>
बच्चुलाला आनंद झाला ।<BR/> तो समर्थांसी ऐसे वदला ।<BR/> आज गुरुराया वाटतें मला ।<BR/> आपली पूजा करावी ।।९।।<BR/><BR/>
ऐसें ऐकतां भाषण ।<BR/> समर्थे तुकविलीं मान ।<BR/> जें साक्षात् असे चिन्ह।<BR/> श्रोते संमती दिल्याचें ।।१०।।<BR/><BR/>
बच्चुलालानें तयारी।<BR/> तात्काळ केली ओट्यावरी ।<BR/> षोडशोपचारे अत्यादरीं ।<BR/> पूजन त्यानें आरंभिले ।।११।।<BR/><BR/>
प्रथमतः घातले मंगलस्नान।<BR/> नानाविध उटणीं लावून ।<BR/> मग करविलें परिधान ।<BR/> वस्त्र पितांबर जरीचा ।।१२।।<BR/><BR/>
शालजोडी अंगावरीं।<BR/> बहुमोल घातली काश्मिरी ।<BR/> एक जरीचा रुमाल शिरीं ।<BR/> अभ्रेस्मि आणूनि बांधिला ।।१३।।<BR/><BR/>
गोफ घातिला गळ्यांत ।<BR/> सलकडी ती हातांत।<BR/> करांच्या दाही बोटांत ।<BR/> मुद्रिका घातल्या नानापरी ।।१४।।<BR/><BR/>
बहुमोल हिऱ्याची।<BR/> वामकरी घातली पौची ।<BR/> रत्नजडीत कंठ्याची ।<BR/> कंठीं शोभा विशेष ।।१५।।<BR/><BR/>
जिलेबी राघवदास पेढे ।<BR/> नैवेद्यास ठेविलें पुढें ।<BR/> त्रयोदश गुणी ठेविलें विडे ।<BR/> एक्या लहान तबकांत ।।१६।।<BR/><BR/>
अष्टगंध अर्गजा अत्तर ।<BR/> सुवासिक लाविलें फार।<BR/> त्यानें अवघ्या अंगभर ।<BR/> गुलाबपाणी शिंपडीलें ।।१७।।<BR/><BR/>
एका सुवर्णाच्या ताटी ।<BR/> दक्षिणा ठेविली शेवटीं।<BR/> ती होतीं फार मोठी।<BR/> रुपये होन मोहोरांची ।।१८।।<BR/><BR/>
बेरीज करता दहा हजार।<BR/> येईल ती साचार।<BR/> ऐशी दक्षिणा होती थोर।<BR/> किती वर्णन करूं तिचें ।।१९।।<BR/><BR/>
श्रीफळ पुढें ठेवून।<BR/> विनये केलें भाषण ।<BR/> महाराज माझें इच्छी मन ।<BR/> राममंदिर बांधावया ।।२०।।<BR/><BR/>
या माझ्या ओट्यावरी ।<BR/> अडचण होतसे भारी ।<BR/> मंडप तो घातला जरी।<BR/> उत्सवासी गुरुराया ।।२१।।<BR/><BR/>
त्या माझ्या मनोरथा ।<BR/> पूर्ण करी ज्ञानवंता।<BR/> ऐसे म्हणून ठेविला माथा।<BR/> अनन्यभावें पायावरी ।।२२।।<BR/><BR/>
त्यावरी साधु गजानन ।<BR/> देते झाले आशीर्वचन ।<BR/> श्रीजानकीजीवन ।<BR/> तुझा करील पूर्ण हेतू ।।२३।।<BR/><BR/>
असो, आज तूं हे काय केलें? ।<BR/> मला पोळ्याचा बैल बनविलें।<BR/> हे अलंकार घालून भलें।<BR/> त्याचें काय कारण ? ।।२४।।<BR/><BR/>
मी न बैल पोळ्याचा ।<BR/> अथवा घोडा दसऱ्याचा ।<BR/> मला या दागदागिन्यांचा।<BR/> काय सांग उपयोग? ।।२५।।<BR/><BR/>
अरे हें अवघे विष ।<BR/> मला नको त्यांचा स्पर्श ।<BR/> या नसत्या उपाधीस।<BR/> माझ्या मागे लावू नको ।।२६।।<BR/><BR/>
अथवा तूं मोठा श्रीमान।<BR/> हे दाखवाया कारण ।<BR/> केलेंस कां हें प्रदर्शन ।<BR/> सांग मसी बच्चुलाला ? ।।२७।।<BR/><BR/>
जे आवडते जयासी ।<BR/> तेंच द्यावें तयासी ।<BR/> मी वेडापिसा संन्यासी ।<BR/> नागवा फिरतो गांवभर ।।२८।।<BR/><BR/>
हे अवघें तुझें तुला।<BR/> लखलाभ असो बच्चुलाला ।<BR/> तुम्हां प्रापंचिकाला।<BR/> या द्रव्याची जरूर ।।२९।।<BR/><BR/>
माझा यजमान भीमातटीं।<BR/> उभा विटेसी जगजेठी।<BR/> तो काय माझ्यासाठीं।<BR/> हे वैभव द्याया तयार नसे ।।३०।।<BR/><BR/>
ऐसें म्हणून काढिले ।<BR/> दागिने अंगावरचे भले।<BR/> चहूं बाजूस फेकियले ।<BR/> वस्त्रांचीही तीच गती ।।३१।।<BR/><BR/>
दोन पेढे खाऊन ।<BR/> निघून गेले गजानन ।<BR/> हा प्रकार अवलोकून ।<BR/> केला शोक अकोल्यांत बहुतांनी ।।३२।।<BR/><BR/>
त्यांत कांहीं कारंज्याचें।<BR/> लोक हजर होते साचें ।<BR/> ते म्हणती आपुल्या वाचें ।<BR/> अभागी आमुचा लक्ष्मण ।।३३।।<BR/><BR/>
त्याने बच्चुलालापरी ।<BR/> पूजन केलें आपुल्या घरीं ।<BR/> परी कचरला अंतरीं।<BR/> मोह धनाचा धरून ।।३४।।<BR/><BR/>
वरघडीचें भाषण ।<BR/> केले विनय दाखवून।<BR/> ते कां समर्थांकारण।<BR/> समजणे अशक्य आहे हो? ।।३५।।<BR/><BR/>
जेवीं पूजा दांभिकांची।<BR/> शब्दमयीं असते साची।<BR/> पूर्तता महावस्त्राची।<BR/> होते त्यांची अक्षतेनें ।।३६।।<BR/><BR/>
'शर्कराखंडखाद्यानि'।<BR/> ऐसे म्हणूनिया वदनीं।<BR/> कुचका दाणा आणोनि।<BR/> ठेवी पुढें भुईमूगाचा ।।३७।।<BR/><BR/>
अशा दांभिक पूजनाचें।<BR/> फलही त्याच स्वरूपाचें ।<BR/> वाटोळे लक्ष्मणाचें ।<BR/> याच कृतीनें झाले हो ।।३८।।<BR/><BR/>
हा बच्चुलाल धन्य धन्य।<BR/> जैसें केलें भाषण।<BR/> तैसेच ठेविलें वर्तन।<BR/> जवाहून न आगळें ।।३९।।<BR/><BR/>
आतां याच्या वैभवाला ।<BR/> ओहोट हा ना शब्द उरला।<BR/> संतकृपा झाली ज्याला ।<BR/> तो सुखीच राहातसे ।।४०।।<BR/><BR/>
बच्चुलालांनी तपास ।<BR/> केला अवघ्या अकोल्यास ।<BR/> परी न लागला थांग त्यास ।<BR/> समर्थांचा कोठेंही ।।४१।।<BR/><BR/>
असो एक पितांबर नांवाचा।<BR/> शिष्य शिंपी जातीचा।<BR/> होता गजानन महाराजांचा।<BR/> शेगांवीं मठामध्यें ।।४२।।<BR/><BR/>
त्यानें सेवा बहुत केली।<BR/> तपश्चर्या फळा आली।<BR/> एके दिनीं ऐसी झालीं।<BR/> गोष्ट ऐका मठांत ।।४३।।<BR/><BR/>
फाटकें तुटकें धोतर ।<BR/> नेसला होता पितांबर।<BR/> ते पाहून गुरुवर।<BR/> ऐशा रीतीं बोललें ।।४४।।<BR/><BR/>
अरे तुझें नांव पितांबर ।<BR/> नेसण्या न धडकें धोतर।<BR/> ढुंगणास पाहती नारीनर ।<BR/> तें तरी झांक वेड्या ! ।।४५।।<BR/><BR/>
नांव म्हणे सोनुबाई ।<BR/> हातीं कथलाचाही वाळा नाहीं ।<BR/> नांव पाहतां गंगाबाई।<BR/> आणि तडफडे तहानेनें ।।४६।।<BR/><BR/>
तशांतलाच प्रकार।<BR/> आहे तुझा साचार ।<BR/> हे फाटके धोतर ।<BR/> पोतेऱ्याच्या उपयोगी ।।४७।।<BR/><BR/>
तेंच नेसून बैससी ।<BR/> दुंगण जगाला दाविसी ।<BR/> हा घे दुपेटा देतो तुसी।<BR/> नेसावयाकारणें ।।४८।।<BR/><BR/>
तो न करितां अनमान ।<BR/> राहे बाळा नेसून।<BR/> यासी नको सोडू जाण ।<BR/> कोणी कांहीं केले तरी ।।४९।।<BR/><BR/>
पितांबर दुपेटा नेसला।<BR/> हे असह्य झालें इतराला।<BR/> भाऊच घातकी भावाला ।<BR/> होतो स्वार्थ दृष्टीनीं ।।५०।।<BR/><BR/>
तो वेडावांकडा प्रकार।<BR/> कशास बोलूं साचार ।<BR/> गटाराचें उघडीतां द्वार ।<BR/> घाण मात्र सुटते हो ।।५१।।<BR/><BR/>
श्रीगजानन स्वामीप्रत।<BR/> शिष्य होते असंख्यांत ।<BR/> परी अधिकारी तयांत ।<BR/> दोन्ही हातांच्या बोटांइतके ।।५२।।<BR/><BR/>
पाहा श्रोते कांतारी।<BR/> वृक्ष असती नानापरी ।<BR/> त्यांतून क्वचित् कोठें तरी ।<BR/> नजरेस पडती चंदनतरू ।।५३।।<BR/><BR/>
त्यापरीच होते येथें ।<BR/> त्यांच्या शिष्यमंडळींते।<BR/> कांही शिष्य पितांबरातें।<BR/> टोचूं लागले निरर्थक ।।५४।।<BR/><BR/>
हेंच कां तुझें शिष्यपण ।<BR/> वस्त्र करिसी परिधान।<BR/> जें कां समर्थांकारण।<BR/> ल्यावयाच्या उपयोगी ।।५५।।<BR/><BR/>
तुझी भक्ती कळून आली।<BR/> तूं खुशालचंद अससी मुळीं।<BR/> तूं राहूं नको ये स्थळीं।<BR/> अपमान करण्या सद्गुरूंचा ।।५६।।<BR/><BR/>
तैं पितांबर म्हणाला ।<BR/> मी न गुरूचा अपमान केला ।<BR/> उलट मान ठेविला।<BR/> आज्ञा ऐकून तयांची ।।५७।।<BR/><BR/>
वस्त्र हे मज त्यांनीं दिलें ।<BR/> नेसावया सांगितले।<BR/> तेंच मी हो परिधान केलें।<BR/> ही का झाली अवज्ञा? ।।५८।।<BR/><BR/>
ऐसी भवति न भवति झाली।<BR/> शिष्यांत तेढ माजली।<BR/> ती मिटवावया माव केली।<BR/> ऐशा रीतीं गजाननें ।।५९।।<BR/><BR/>
पितांबरास म्हणती गुरुवर।<BR/> तूं येथून जावे दूर।<BR/> जाणते मूल झाल्यावर ।<BR/> आई त्याला दूर ठेवी ।।६०।।<BR/><BR/>
माझी कृपा आहे खरी ।<BR/> हे पितांबरा तुजवरी ।<BR/> जा हिंडून भूमीवरी।<BR/> पदनतासी तारावें ।।६१।।<BR/><BR/>
डोळ्यांत आसवें आणून।<BR/> करूनिया साष्टांग नमन ।<BR/> मागे पाहें फिरफिरून।<BR/> सोडून जातां मठासी ।।६२।।<BR/><BR/>
पितांबर आला कोंडोलीसी ।<BR/> बसला वनांत आंब्यापासी ।<BR/> चिंतन चालले मानसी।<BR/> निजगुरूचें सर्वदा ।।६३।।<BR/><BR/>
तेथें होता रात्रभर ।<BR/> उदया येता दिनकर।<BR/> जाऊन बसला झाडावर।<BR/> मुंगळ्यांचिया त्रासानें ।।६४।।<BR/><BR/>
अवध्या आम्रवृक्षावरी ।<BR/> मुंग्या मुंगळे होते भारी।<BR/> लहान थोर फांद्यांवरी।<BR/> आला पितांबर जाऊन ।।६५।।<BR/><BR/>
परी निर्भय ऐसे सापडेना ।<BR/> स्थान तयासी बसण्या जाणा ।<BR/> हेच कृत्य गुराख्यांना।<BR/> कौतुकास्पद वाटले ।।६६।।<BR/><BR/>
ते म्हणाले आपापसांत ।<BR/> हा माकडापरी कां रे फिरत?।<BR/> ह्या वृक्षावरी सत्य ।<BR/> हें कांहीं कळेना ।।६७।।<BR/><BR/>
लहान सान फांदीला ।<BR/> निर्भयपणे फिरून आला।<BR/> परीं नाहीं खाली पडला ।<BR/> हेंच आहे आश्चर्य ! ।।६८।।<BR/><BR/>
दुसरा म्हणाला यांत कांहीं।<BR/> आश्चर्य वाटण्याजोगे नाहीं।<BR/> गजाननाच्या शिष्याठायीं।<BR/> ऐसे सामर्थ्य असते रे ।।६९।।<BR/><BR/>
यावरून हा त्यांचा।<BR/> शिष्य असावा खचित साचा ।<BR/> चला हा येथ आल्याचा ।<BR/> वृत्तांत सांगू गांवात ।।७०।।<BR/><BR/>
गोपमुखें वृत्त कळलें।<BR/> कोंडोलीचे लोक आलें ।<BR/> आम्रवृक्षापाशी भले।<BR/> कोण आलें तें पहावया ।।७१।।<BR/><BR/>
म्हणाले पौरवासी नर ।<BR/> हा ढोंगी असावा साचार ।<BR/> बळेंच करतो वेडेचार ।<BR/> गजाननाच्या शिष्यापरी ।।७२।।<BR/><BR/>
शिष्य गजानन महाराजांचा ।<BR/> भास्कर पाटील होता साचा ।<BR/> झाला नुकताच अंत त्याचा।<BR/> अडगांव नामें ग्रामांत ।।७३।।<BR/><BR/>
समर्थांचें शिष्य।<BR/> येथे येतील कशास? ।<BR/> बळें करण्या उपवास ।<BR/> सोडून बर्फी पेढ्याला ।।७४।।<BR/><BR/>
पुसून एकदा यांस पाहावें ।<BR/> तो काय म्हणतो ते ऐकावें।<BR/> मग खरें खोटें ठरवावे।<BR/> उगीच तर्क नाही बरा ।।७५।।<BR/><BR/>
एक मनुष्य पुढे झाला ।<BR/> पितांबरासी पुसूं लागला ।<BR/> तूं कोण कोठील कशास आला? ।<BR/> गुरू तुझा कोण असे ।।७६।।<BR/><BR/>
पितांबर बोले त्यावर ।<BR/> मी शेगांवचा राहणार ।<BR/> मी शिंपी पितांबर ।<BR/> शिष्य गजानन स्वामींचा ।।७७।।<BR/><BR/>
त्यांची आज्ञा मजलागून ।<BR/> करण्या झाली पर्यटन ।<BR/> म्हणून येथें येऊन ।<BR/> वृक्षापाशी बैसलो ।।७८।।<BR/><BR/>
तो आंब्याच्या मुळाशी ।<BR/> मुंगळे होते बहुवसी ।<BR/> म्हणून बैसलो फांदीसी ।<BR/> वृक्षावरी जाऊन ।।७९।।<BR/><BR/>
ऐसे ऐकतां तद्भाषण ।<BR/> लोक कोपले दारुण ।<BR/> अरे मोठ्याचें नांव सांगून ।<BR/> चेष्टा ऐशा करूं नको ।।८०।।<BR/><BR/>
काय म्हणे मी राजाची।<BR/> राणी आवडती आहे साची।<BR/> खळगी भरण्या पोटाची ।<BR/> आले मजुरी करावया ।।८१।।<BR/><BR/>
देशमुख त्या गांवीचा ।<BR/> शामराव नामें साचा ।<BR/> तो बोलला ऐसी वाचा ।<BR/> अरे सोंगाड्या ऐक हे ।।८२।।<BR/><BR/>
स्वामी समर्थ गजानन ।<BR/> प्रत्यक्ष आहे भगवान ।<BR/> त्यांचें नांव सांगून ।<BR/> बट्टा त्यांना लावू नको ।।८३।।<BR/><BR/>
अरे वेड्या एक्या काळी।<BR/> त्यांनीं ऐसी कृति केली ।<BR/> ऋतु नसतां आणवली।<BR/> फळें आम्रवृक्षाला ।।८४।।<BR/><BR/>
त्यांनी फळें आणवली।<BR/> तूं नुसतीं पानें आण भलीं।<BR/> नाहीं तरी या स्थलीं।<BR/> तुझी न धडगत लागेल! ।।८५।।<BR/><BR/>
हा बळीराम पाटलाचा।<BR/> वृक्ष वठलेला आंब्याचा।<BR/> तो पर्णयुक्त करी साचा ।<BR/> आमच्या देखत ये काळीं ।।८६।।<BR/><BR/>
ऐसें न जरीं करशील ।<BR/> तरी मार खाशील।<BR/> खरा असल्यास होशील।<BR/> वंद्य आम्हांकारणे ।।८७।।<BR/><BR/>
कां की शिष्य सद्गुरूंचे।<BR/> कांही अंशी निघती साचे।<BR/> बापा त्यांच्याच तोडीचें।<BR/> हा आहे न्याय जगी ।।८८।।<BR/><BR/>
नको करूं उशीर।<BR/> हा आंबा करी हिरवागार ।<BR/> ते ऐकता पितांबर ।<BR/> गेला असे घाबरून ।।८९।।<BR/><BR/>
बोलला ऐसे नाडूं नका ।<BR/> माझी सारी कथा ऐका।<BR/> एका खाणीत निघती देखा ।<BR/> हिरे आणि गारा हो ।।९०।।<BR/><BR/>
तैसाच मी गार परी ।<BR/> गजानन शिष्याभितरी।<BR/> बोललो नाही वैखरी।<BR/> यत्किंचित् खोटे हो ।।९१।।<BR/><BR/>
गारेवरून खाणीस ।<BR/> नाही येत जगी दोष।<BR/> मी निज गुरूच्या नांवास ।<BR/> चोरून कैसें ठेवावें ? ।।९२।।<BR/><BR/>
शामराव म्हणें त्यावर।<BR/> नको करूं चरचर।<BR/> संकट शिष्यास पडता थोर ।<BR/> ते धांवा करिती सद्गुरूंचा ।।९३।।<BR/><BR/>
मग तो शिष्य त्यांचा जरी।<BR/> नसला कृतीनें अधिकारी।<BR/> तरी सद्गुरूंचा प्रभाव करी।<BR/> साह्य त्या आपल्या शिष्यास ।।९४।।<BR/><BR/>
ऐसी झाली आड-विहीर ।<BR/> पितांबरासी साचार।<BR/> झाला बिचारा चिंतातुर।<BR/> कांहीं न सुचे तयासी ।।९५।।<BR/><BR/>
त्या वठलेल्या झाडापाशी।<BR/> मिळाले अवघे पौरवासी।<BR/> काय होतें ते पाहावयासी।<BR/> मुलें बायका समवेत ।।९६।।<BR/><BR/>
निरुपाय होऊनि अखेर ।<BR/> पितांबरानें जोडिले कर ।<BR/> स्तवन मांडिले अपार ।<BR/> आपुल्या सद्गुरुरायांचे ।।९७।।<BR/><BR/>
हे स्वामी समर्थ गजानना ! ।<BR/> ज्ञानांबरीच्या नारायणा ।<BR/> पदनताच्या रक्षण्या ।<BR/> धांव आतां ये काळी ।।९८।।<BR/><BR/>
माझ्यामुळें दोष तुला।<BR/> येऊं पाहतो भक्तपाला ।<BR/> आपुल्या ब्रीदासाठी पाला ।<BR/> आणीव आम्रवृक्षासी ।।९९।।<BR/><BR/>
माझी भिस्त तुझ्यावरी ।<BR/> पाव मातें लवकरीं ।<BR/> ना तरी आली पाळी खरी ।<BR/> मजला येथें मरण्याची ।।१००।।<BR/><BR/>
प्रल्हाद खरा करण्याला ।<BR/> स्तंभीं नरहरी प्रगटला ।<BR/> जनी चढवितां सुळाला।<BR/> त्याचें पाणी जहालें ।।१।।<BR/><BR/>
जनीचा भार देवावर ।<BR/> माझा आहे तुजवर ।<BR/> संतदेवांत अंतर।<BR/> मुळींच नाही राहीलें ।।२।।<BR/><BR/>
देव तेची असती संत ।<BR/> संत तेचि देव साक्षात् ।<BR/> मला लोक म्हणतात ।<BR/> शिष्य गजाननाचा ।।३।।<BR/><BR/>
माझे कांहीं महत्त्व नाहीं ।<BR/> ते अवघे तुझ्या ठायीं।<BR/> पुष्पामुळें किंमत येई ।<BR/> जगी सुत्राकारणें ।।४।।<BR/><BR/>
तूं पुष्प मी आहे सूत।<BR/> तूं कस्तुरी मी माती सत्य ।<BR/> तुझ्यामुळेंच आले येथ।<BR/> संकट हें माझ्यावरी ।।५।।<BR/><BR/>
आतां न माझा अंत पाही।<BR/> गुरुराया ! धांव घेई।<BR/> या वठलेल्या वृक्षाठायीं।<BR/> आणी पर्णे कोमल ।।६।।<BR/><BR/>
लोकांस म्हणें पीतांबर ।<BR/> करा सद्गुरूंचा नामगजर ।<BR/> जय जय गजानन साधुवर ।<BR/> शेगांवच्या अवलिया ।।७।।<BR/><BR/>
लोक अवघे गजर करिती।<BR/> तों पालवी फुटली वृक्षाप्रती।<BR/> जन नयनी पाहती ।<BR/> त्या अगाध कौतुकाला ।।८।।<BR/><BR/>
कोणी म्हणती असेल स्वप्न।<BR/> तें जे पडले आपणालागुन ।<BR/> पाहा चिमटा घेऊन ।<BR/> आपुल्याला करांनी ।।९।।<BR/><BR/>
चिमटे घेऊन पाहती।<BR/> तो निमाली स्वप्नभ्रांति।<BR/> यावरी कोणी ऐसे म्हणती ।<BR/> ही नजरबंदी असेल ? ।।११०।।<BR/><BR/>
गारुड्यांच्या खेळांत ।<BR/> वाद्या होती सर्प सत्य ।<BR/> खापऱ्या असून दृष्टीप्रत।<BR/> त्यांचें रुपये दिसती कीं ।।११।।<BR/><BR/>
तोही भ्रम निमाला ।<BR/> तोडून पाहता पर्णाला ।<BR/> फांदीवाटे तत्काळ आला ।<BR/> चीक शुभ्रसा बाहेर ।।१२।।<BR/><BR/>
मग मात्र खात्री झाली ।<BR/> वाळल्या वृक्षा पालवी फुटली।<BR/> श्रीगजानन माऊली ।<BR/> खरीच आहे महासंत ।।१३।।<BR/><BR/>
आतां पितांबराविशीं ।<BR/> शंका न धरणें मानसीं।<BR/> चला घेऊन गांवासी।<BR/> हा त्यांचा शिष्य असे ।।१४।।<BR/><BR/>
याच्यायोगें करून ।<BR/> कधीतरी गजानन ।<BR/> येतील कोंडोलीकारण ।<BR/> वांसरासाठीं गाय जैसी ।।१५।।<BR/><BR/>
तें अवघ्यासी मानवलें ।<BR/> पितांबरासी मिरवीत नेलें ।<BR/> ऐसे जेंव्हा दिव्य झालें।<BR/> तेंव्हा भाव उदेला ।।१६।।<BR/><BR/>
जैसा समर्थांनी आपुला ।<BR/> शिष्य डोमगांवी पाठविला ।<BR/> कल्याण नामें करून भला।<BR/> कल्याण करण्या जगाचें ।।१७।।<BR/><BR/>
तैसेच केले गुरुवरें।<BR/> श्रीगजानने साजिरे ।<BR/> उदेले हे भाग्य खरें।<BR/> त्या कोंडोली गांवचे ।।१८।।<BR/><BR/>
श्रोते अजूनपर्यंत।<BR/> तो आंबा आहे कोंडोलीत ।<BR/> इतरांपेक्षा असंख्यात ।<BR/> फळे येती तयाला ।।१९।।<BR/><BR/>
त्या पितांबराचे भजनी।<BR/> कोंडोली गांव लागला जाणी।<BR/> जेथे जाईल हिरकणी ।<BR/> तेथे ती मोल पावे ।।१२०।।<BR/><BR/>
मठ पितांबराचा ।<BR/> कोंडोलीत झाला साचा ।<BR/> आणि अंतही तयाचा ।<BR/> ते ठायीं झाला हो ।।२१।।<BR/><BR/>
आतां इकडे शेगांवांत ।<BR/> महाराज आपुल्या मठांत ।<BR/> एके दिवशी उद्विग्न चित्त ।<BR/> होऊनिया बैसले ।।२२।।<BR/><BR/>
शिष्य त्यांचें कारण।<BR/> पुसूं लागलें कर जोडून ।<BR/> महाराज आपुले मन ।<BR/> कां हो अस्थिर जाहलें ? ।।२३।।<BR/><BR/>
तैं महाराज वदले लोकांला।<BR/> आमुचा कृष्णा पाटील गेला ।<BR/> जो चिकणसुपारी आम्हांला ।<BR/> रोज आणून देत असे ।।२४।।<BR/><BR/>
त्याची झाली आठवण ।<BR/> राम त्याचा मुलगा लहान ।<BR/> आतां सुपारी चिकण ।<BR/> कोण देतो या ठायां ।।२५।।<BR/><BR/>
राम थोर झाल्यावरी ।<BR/> करील माझी चाकरी ।<BR/> म्हणून मी या मठांतरी ।<BR/> आतां ना तयार राहावया ।।२६।।<BR/><BR/>
ऐसे महाराज बोलतां ।<BR/> जनालागी लागली चिंता।<BR/> महाराजांचा विचार आतां ।<BR/> दिसतो येथून जाण्याचा ।।२७।।<BR/><BR/>
म्हणून कसेंही करून।<BR/> जाऊं न द्यावें त्याकारण ।<BR/> चला आपण धरू चरण ।<BR/> महाराजांचे येवेळां ।।२८।।<BR/><BR/>
ऐसा विचार मिळून केला।<BR/> मंडळी आली मठाला।<BR/> श्रीपतराव बंकटलाला।<BR/> ताराचंद मारुती ।।२९।।<BR/><BR/>
मंडळींनीं धरिले चरण ।<BR/> महाराज आम्हां सोडून।<BR/> तुम्ही आपुले ठिकाण ।<BR/> राहण्याचें अन्य करूं नये ।।१३०।।<BR/><BR/>
तुमची इच्छा असेल जेथ।<BR/> तेथेच राहा शेगांवांत।<BR/> परी सोडण्याचें मनांत।<BR/> ग्राम हें आणूं नका ।।३१।।<BR/><BR/>
तैं महाराज वाणी निघाली।<BR/> तुमच्या गावांत आहे दुफळी ।<BR/> मला कोणाची जागा मुळीं।<BR/> नको येथें राहावया ।।३२।।<BR/><BR/>
जी कोणाची नसेल।<BR/> ऐसी जागा जरी द्याल।<BR/> तरीच राहणें होईल।<BR/> माझें या शेगांवी ।।३३।।<BR/><BR/>
ऐसी गोष्ट ऐकिली।<BR/> तेंव्हा मंडळीं चिंतावली।<BR/> समर्थांनीं आज्ञा केली ।<BR/> मोठ्या पेंचाची आपणां ।।३४।।<BR/><BR/>
कोणाच्या जागेंत ।<BR/> राहण्या तयार नाहींत।<BR/> सरकार यांच्या प्रीत्यर्थ।<BR/> जागा ती देईल कशी ? ।।३५।।<BR/><BR/>
भूषण आपल्या साधूचें।<BR/> सरकारास नाहीं साचें।<BR/> बंकटलाल बोलला वाचें।<BR/> ऐसे संकट घालूं नका ।।३६।।<BR/><BR/>
सरकार धार्मिक कृत्याला।<BR/> जागा देईल हा न उरला।<BR/> भरंवसा तो आम्हांला।<BR/> हें राज्य परक्याचें ।।३७।।<BR/><BR/>
म्हणून आम्हांपैकी कोणाची।<BR/> जागा घ्या मागून साची।<BR/> आहे तयारी आमुची ।<BR/> ती तुम्हां द्यावयास ।।३८।।<BR/><BR/>
समर्थे केलें भाषण।<BR/> काय हे तुमचें अज्ञान ।<BR/> जमिनीची मालकी पूर्ण ।<BR/> आहे सच्चिदानंदाची ।।३९।।<BR/><BR/>
राजे कित्येक भूमीवरी ।<BR/> आजवरी झाले तरी।<BR/> जागा कशाची सरकारी।<BR/> इचा मालक पांडुरंग ।।१४०।।<BR/><BR/>
व्यवहारदृष्ट्या मालकपण ।<BR/> येते राजालागून ।<BR/> त्याचें नाहीं भूषण ।<BR/> तुम्ही प्रयत्न करा जा ।।४१।।<BR/><BR/>
जागा मिळेल प्रयत्न करितां।<BR/> पुढें नका बोलूं आतां ।<BR/> हरी पाटलाच्या हातां।<BR/> यश येईल निःसंशय ।।४२।।<BR/><BR/>
हरी पाटलाकडे आली ।<BR/> मंडळी ती अवघी भली।<BR/> त्याच्या सल्ल्यानें मागितली।<BR/> जागा अर्ज करून ।।४३।।<BR/><BR/>
बुलढाण्याचा सर्वाधिकारी।<BR/> साहेब होता नामे 'करी' ।<BR/> त्यानें एक एकर जागा खरी।<BR/> अर्जावरून दिली असे ।।४४।।<BR/><BR/>
आणि ऐसें म्हणाला ।<BR/> तुम्ही दोन एकरांस्तव अर्ज केला ।<BR/> परी मी तूर्त तुम्हांला।<BR/> एक एकर देतसे ।।४५।।<BR/><BR/>
तुम्ही एक वर्षात।<BR/> जागा केल्या व्यवस्थित।<BR/> तुमचा मी पुरवीन हेत।<BR/> जागा आणिक देऊनिया ।।४६।।<BR/><BR/>
तो ठराव सरकारचा ।<BR/> आहे दप्तरीं नमूद साचा ।<BR/> समर्थांच्या वाणीचा।<BR/> प्रभाव खचित लोकोत्तर ।।४७।।<BR/><BR/>
मग हरी पाटील, बंकटलाला।<BR/> निघते झाले वर्गणीला।<BR/> द्रव्यनिधी क्षणांत जमला।<BR/> आणि काम झाले सुरूं ।।४८।।<BR/><BR/>
या पुढील अवघे वृत्त ।<BR/> येईल पुढल्या अध्यायांत ।<BR/> सत्पुरुषाचा पुरविण्यात हेत ।<BR/> देव राहे तत्पर सदा ।।४९।।<BR/><BR/>
विठू पाटील डोंगरगांवचा ।<BR/> लक्ष्मण पाटील वाडेगांवचा ।<BR/> जगु आबा शेगांवचा।<BR/> हे पुढारी वर्गणीचे ।।१५०।।<BR/><BR/>
श्रीदासगणूविरचित।<BR/> हा श्रीगजानन विजय नामें ग्रंथ ।<BR/> ऐका श्रोते सावचित्त।<BR/> निजकल्याण व्हावया ।।१५१।।<BR/><BR/>
शुभं भवतु ।।<BR/> श्रीहरिहरार्पणमस्तु ।।<BR/><BR/>
।।इति श्रीगजानन विजय ग्रंथस्य द्वादशोध्यायः समाप्तः।।<BR/><BR/>
<BR/><BR/>
<BR/><BR/>

