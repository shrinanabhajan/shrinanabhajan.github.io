<h3 style="text-align: center;">॥ अध्याय ४ ॥ </h3>

।।श्रीगणेशायनमः।।<BR/> 
हे सर्वसाक्षी सर्वेश्वरा।<BR/> नीलकंठा गंगाधरा ।<BR/> महांकाल त्र्यंबकेश्वरा ।<BR/> श्रीओंकारा पाव मशी ।।१।।<BR/><BR/>
तूं आणि रुक्मिणीश ।<BR/> एक तत्त्व आहां खास ।<BR/> तोय वारी म्हटल्यास।<BR/> काय जलीं भेद होतो ।।२।।<BR/><BR/>
तैसी तुमची आहे स्थिती।<BR/> तंतोतंत जगत्पति।<BR/> जैसी ज्याची मानेल मति।<BR/> तैसा तो तुज बाहत ।।३।।<BR/><BR/>
अनन्यभावें बाहतां।<BR/> तूं पावसी आपुल्या भक्तां।<BR/> माता न धरी निष्ठुरता ।<BR/> आपल्या वत्साविषयीं कधीं ।।४।।<BR/><BR/>
मी तुझें अजाण लेंकरूं।<BR/> नको माया पातळ करूं।<BR/> तूं साक्षात् कल्पतरू।<BR/> इच्छा पूर्ण करी हरा ।।५।।<BR/><BR/>
बंकटलालाचें घरांत ।<BR/> असता स्वामी समर्थ ।<BR/> प्रकार एक अघटीत।<BR/> आला ऐसा घडोनी ।।६।।<BR/><BR/>
वैशाख शुद्ध पक्षासी ।<BR/> अक्षयतृतीयेचिया दिवशीं।<BR/> पितरार्थ उदककुंभासी।<BR/> देती श्राद्ध करोनिया ।।७।।<BR/><BR/>
अक्षयतृतीयेचा दिवस ।<BR/> वन्हाडातील लोकांस ।<BR/> विशेष वाटे प्रत्येकांस ।<BR/> मोठा सण मानिती हा ।।८।।<BR/><BR/>
त्या दिवशीं काय झाले ।<BR/> तें पाहिजे श्रवण केले ।<BR/> महाराज पोरांत बैसले ।<BR/> कौतुकें लीला करावया ।।९।।<BR/><BR/>
बालकां म्हणती गजानन।<BR/> चिलीम द्यावी भरून ।<BR/> तंबाखूची मजकारण।<BR/> विस्तव वरी ठेवोनिया ।।१०।।<BR/><BR/>
सकाळपासून ऐसाच बसलों ।<BR/> चिलीम मुळीं नाहीं प्यालो।<BR/> त्यामुळें हैराण झालो ।<BR/> भरा चिलीम मुलांनों ! ।।११।।<BR/><BR/>
ऐसी आज्ञा ऐकतां भली।<BR/> पोरें अवघी आनंदली ।<BR/> चिलीम भरूं लागली ।<BR/> तंबाखू आंत घालुनिया ।।१२।।<BR/><BR/>
विस्तवाचा तपास केला ।<BR/> तो न सदनीं मिळाला।<BR/> कां कीं चूल पेटण्याला।<BR/> अवकाश होता विबुध हो ।।१३।।<BR/><BR/>
पोरें चित्तीं विचार करती।<BR/> आपापसांत निश्चिती।<BR/> कशी करावी यासी युक्ति।<BR/> विस्तव पाहिजे चिलिमीला ।।१४।।<BR/><BR/>
मुले पाहून चिंतातुर ।<BR/> बंकट करी मधुरोत्तर ।<BR/> अरे जानकीराम सोनार।<BR/> आहे वेटाळी आपुल्या ।।१५।।<BR/><BR/>
त्याच्याकडे तुम्ही जावें ।<BR/> विस्तवासी मागून घ्यावें ।<BR/> दुकान ते चालण्या बरवें।<BR/> विस्तव लागतो आधीं त्या ।।१६।।<BR/><BR/>
आधीं पेटते बागेसरी।<BR/> त्याच्यापुढें दुकानदारी ।<BR/> ही सोनाराची रीत खरी।<BR/> आहे ठावें की तुम्हांला ।।१७।।<BR/><BR/>
पोरांनी तें ऐकलें ।<BR/> जानकीरामाकडे आले विस्तव मागूं लागले ।<BR/> समर्थांच्या चिलमीस ।।१८।।<BR/><BR/>
जानकीराम रागावला ।<BR/> लेंकरांसी बोलतां झाला ।<BR/> अक्षयतृतीयेच्या सणाला ।<BR/> दे न कोणा विस्तव मी ।।१९।।<BR/><BR/>
पोरें म्हणाली त्यावर ।<BR/> जोडोनी आपले दोन्ही कर ।<BR/> नको करूं हा अविचार ।<BR/> विस्तव पाहिजे समर्थाला ।।२०।।<BR/><BR/>
महाराज श्रीगजानन ।<BR/> देवांचेही देव जाण।<BR/> त्यांच्या चिलमीकारण।<BR/> विस्तव हा जातसे ।।२१।।<BR/><BR/>
साधुप्रती कांहीं देतां ।<BR/> तेथें अशुभाची नसे वार्ता।<BR/> उगीच व्यावहारिक कथा।<BR/> सांगत आम्हां बसूं नको ।।२२।।<BR/><BR/>
आम्ही आहों मुलें लहान ।<BR/> तूं मोठा आमच्याहून ।<BR/> ऐसें साच असून।<BR/> हें न कैसें कळे तुला ? ।।२३।।<BR/><BR/>
विस्तव तूं देशील जरी ।<BR/> भाग्य येईल तुझ्या घरीं ।<BR/> चिलीम पिऊन तृप्त जरी ।<BR/> झाले गजानन महाराज ।।२४।।<BR/><BR/>
तें सोनारें न ऐकिलें।<BR/> अद्वातद्वा भाषण केलें ।<BR/> ज्याचें जवळ मरण आलें ।<BR/> त्याचे पाय खोलाकडे ।।२५।।<BR/><BR/>
सोनार म्हणे बालकांसी ।<BR/> गजानन कशाचा पुण्यराशी ?।<BR/> त्या चिलमीबहाद्दरासी ।<BR/> साधू म्हणून सांगू नका ।।२६।।<BR/><BR/>
गांजा तंबाखू पीत बसतो ।<BR/> नग्न गांवांत हिंडतो ।<BR/> वेड्यापरी चाळे करितो।<BR/> पितो पाणी गटाराचें ।।२७।।<BR/><BR/>
जात गोत नाहीं त्याला।<BR/> ऐशा वेड्यापिशाला।<BR/> मी साधू मानण्याला।<BR/> नाहीं मुळीं तयार ।।२८।।<BR/><BR/>
बंकटलाल खुळावला ।<BR/> नादीं त्याच्या लागला ।<BR/> नाहीं देत विस्तवाला।<BR/> मी तयाचे चिलमीसी ।।२९।।<BR/><BR/>
तो आहे ना साक्षात्कारी।<BR/> मग विस्तव कशाला पाहिजे तरी ?।<BR/> आपुल्या कर्तृत्वें कां न करी।<BR/> विस्तवातें निर्माण ।।३०।।<BR/><BR/>
साधु नाथ जालंदर ।<BR/> पीत होते चिलीम फार ।<BR/> परि विस्तवासाठीं घर घर ।<BR/> ना हिंडले कदा ते ।।३१।।<BR/><BR/>
जा जा उभे न राहा येथ ।<BR/> विस्तव ना मिळे तुम्हांप्रत ।<BR/> नाहीं मला किंमत ।<BR/> त्या तुमच्या पिशाची ।।३२।।<BR/><BR/>
पोरें विन्मुख परत आली।<BR/> महाराजांसी निवेदिली ।<BR/> हकीकत जी कां झाली ।<BR/> सोनाराचें दुकानात ।।३३।।<BR/><BR/>
ती ऐकतां हास्यवदन ।<BR/> करिते झाले दयाघन।<BR/> नाहीं आपणां प्रयोजन ।<BR/> मुळींच त्याच्या विस्तवाचें ।।३४।।<BR/><BR/>
ऐसे म्हणोनि घेते झाले।<BR/> चिलीम आपुल्या हातीं भले ।<BR/> बंकटलालासी बोलले।<BR/> काडी एक वरती धरीं ।।३५।।<BR/><BR/>
बंकट म्हणे गुरुराया।<BR/> थोडे थांबा परम सदया ।<BR/> विस्तव देतो करूनिया ।<BR/> काडी घासून आतां मी ।।३६।।<BR/><BR/>
काडी घासल्यावाचूनि।<BR/> कदां न प्रगटे अग्नि।<BR/> म्हणून केली विनवणी ।<BR/> ती मनास आणा समर्था ।।३७।।<BR/><BR/>
महाराज बोलले त्यावर।<BR/> उगी न करी चरचर ।<BR/> नुसती काडी धरणें वर ।<BR/> तिला मुळींच घासूं नको ।।३८।।<BR/><BR/>
बंकटलालें तैसें केलें।<BR/> नुसत्या एका काडीस धरिले।<BR/> चिलमीचिया वरती भले।<BR/> समर्थ आज्ञा म्हणून ।।३९।।<BR/><BR/>
तों काय झाला प्रकार।<BR/> ऐका तुम्ही श्रोते चतुर ।<BR/> प्रगट झाला वैश्वानर।<BR/> काडी नुसती धरतां वरी ।।४०।।<BR/><BR/>
काडीप्रती विस्तवाचा।<BR/> अंशही नव्हता साचा।<BR/> हा प्रभाव शक्तीचा ।<BR/> महाराजांच्या लोकोत्तर ।।४१।।<BR/><BR/>
काडी तैसीच राहिली ।<BR/> चिलीम तीही पेटली।<BR/> कशाचीही नाहीं उरली।<BR/> जरूर खऱ्या साधुला ।।४२।।<BR/><BR/>
याचें नांव साधुत्व ।<BR/> उगीच नव्हतें थोतांड मत ।<BR/> आतां सोनाराचे घरांत।<BR/> काय झाले तें ऐका ।।४३।।<BR/><BR/>
या अक्षयतृतीयेला ।<BR/> मान विशेष चिंचवण्याला ।<BR/> जेवीं वर्षप्रतिपदेला।<BR/> महत्त्व निंब फुलांचे ।।४४।।<BR/><BR/>
असो भोजना बैसली पंगत ।<BR/> चिंचवणें वाढलें द्रोणांत।<BR/> तो प्रकार ऐसा अघटीत।<BR/> घडून आला तो ऐका ।।४५।।<BR/><BR/>
त्या चिंचवण्या माझारी ।<BR/> अळ्या दिसल्या नानापरी।<BR/> बुजबुजाट झाला भारी।<BR/> किळस वाटली सर्वांना ।।४६।।<BR/><BR/>
लोक उठले पात्रावरून ।<BR/> अवघ्या अन्नातें टाकून ।<BR/> सोनार बसला अधोवदन ।<BR/> कारण कांही उमजेना ।।४७।।<BR/><BR/>
चिंचवण्याच्या संगे भलें ।<BR/> अवघे अन्न वायां गेलें।<BR/> मग त्या कोडें उमगलें।<BR/> ऐसें व्हाया मीच कारण ।।४८।।<BR/><BR/>
मी न साधूसी विस्तव दिला।<BR/> त्याचा प्रत्यय तात्काळ आला ।<BR/> गजाननाची अगाध लीला ।<BR/> मी न खचित जाणिली ।।४९।।<BR/><BR/>
गजानन जान्हवी नीर ।<BR/> मी त्या मानिले थिल्लर ।<BR/> गजानन राजराजेश्वर ।<BR/> मी त्या भिकारी मानिले ।।५०।।<BR/><BR/>
त्रिकालज्ञ गजानन ।<BR/> मीं त्या मानिलें वेडा पूर्ण ।<BR/> कल्पतरुकारण।<BR/> मी बाभुळ मानिली ।।५१।।<BR/><BR/>
गजानन हा चिंतामणी ।<BR/> मी लेखिली गार जाणी ।<BR/> गजानन हा कैवल्यदानी।<BR/> मी ढोंगी मानिला हो ।।५२।।<BR/><BR/>
हाय हाय रे दुर्दैवा ।<BR/> त्वां कैसा साधिला दावा ।<BR/> माझ्या हातून संतसेवा।<BR/> होवो ना तूं दिलीस ।।५३।।<BR/><BR/>
मसी असो हा धिक्कार ।<BR/> मी भारभूत साचार।<BR/> जन्म पावलों भूमीवर।<BR/> द्य पायांचा पशू मी ।।५४।।<BR/><BR/>
आज माझ्या भाग्यकाळीं ।<BR/> बुद्धि कशी चळती झाली।<BR/> सुयोगाची दवडिली ।<BR/> वेळ आलेली म्यां करें ।।५५।।<BR/><BR/>
कांहीं असो आतां जाऊं।<BR/> समर्थांचें पाय पाहूं।<BR/> पदीं त्यांच्या अनन्य होऊं।<BR/> क्षमा मंतूची मागावया ।।५६।।<BR/><BR/>
ऐसा विचार करूनी ।<BR/> सवें घेऊनि चिंचवणी ।<BR/> बंकटलालाच्या सदनीं ।<BR/> आला हकीकत सांगावया ।।५७।।<BR/><BR/>
अहो शेटजी बंकटलाला।<BR/> आज माझा घात झाला।<BR/> पाहा या चिंचवण्याला ।<BR/> आंत किडे पडले बहु ।।५८।।<BR/><BR/>
माणसें उठलीं उपोषित।<BR/> तेणें झाला श्राद्धघात।<BR/> हें ऐसें व्हावया कृत्य ।<BR/> माझा मीच कारण असे ।।५९।।<BR/><BR/>
आज सकाळीं चिलिमीला।<BR/> मी नाहीं विस्तव दिला।<BR/> पोरें मागत असतां भला।<BR/> समर्थांच्या चिलिमीस्तव ।।६०।।<BR/><BR/>
त्याचेंच हें आहे फळ ।<BR/> चिंचवणी नासलें सकळ ।<BR/> ते ऐकून बंकटलाल ।<BR/> बोलूं लागला येणें रिती ।।६१।।<BR/><BR/>
तुम्ही न चिंचोके पाहिले ।<BR/> ते असतील किडलेले।<BR/> म्हणून हे नासते झाले ।<BR/> तुमचें चिंचवणी वाटे मला ।।६२।।<BR/><BR/>
सोनार म्हणे ऐसी शंका ।<BR/> शेटजी तुम्ही घेऊं नका ।<BR/> नवी चिंच होती देखा।<BR/> मग चिंचोके किडके कसे ? ।।६३।।<BR/><BR/>
जी मी चिंच फोडिली ।<BR/> तिचीं टरफलें अजून पडलीं ।<BR/> चिंचोक्यांची रास झाली।<BR/> मर्जी असल्या पाहा चला ।।६४।।<BR/><BR/>
आतां इतुकीच विनंती।<BR/> आहे शेठजी तुम्हांप्रती।<BR/> मला नेऊन पायावरती।<BR/> घाला शीघ्र समर्थांच्या ।।६५।।<BR/><BR/>
क्षमा मंतूची मागेन ।<BR/> अनन्यभावें करून ।<BR/> साधु दयेचे परिपूर्ण।<BR/> सागर मुळचेच आहेत कीं ।।६६।।<BR/><BR/>
समर्थांपुढे भीत भीत।<BR/> जानकीराम गेला त्वरित ।<BR/> घातलें त्यानें दंडवत ।<BR/> अष्टांगेसी समर्थां ।।६७।।<BR/><BR/>
आणि म्हणाला दयाघना ।<BR/> तुला येवो माझी करुणा ।<BR/> मी अपराध केले नाना ।<BR/> त्यांची क्षमा करावी ।।६८।।<BR/><BR/>
तूं साक्षात् उमानाथ।<BR/> नांदसी या शेगांवांत।<BR/> ज्याची होती मजला भ्रांत ।<BR/> ती त्वां आज निवटीली ।।६९।।<BR/><BR/>
माझें अपराधरूपीं अवघें तृण।<BR/> जाळीं कृपाकृशाने करून।<BR/> समर्था आजपासोन।<BR/> मी ना टवाळी तुझीं करी ।।७०।।<BR/><BR/>
जी शिक्षा आज केली ।<BR/> तेवढीच मजसी पुरे झाली।<BR/> तूं अनाथांचा आहेस वाली ।<BR/> आतां अंत पाहू नको ।।७१।।<BR/><BR/>
महाराज बोलले त्यावर।<BR/> खोटें न सांगे तिळभर।<BR/> तुझें चिंचवणी आहे मधुर।<BR/> किडे न पडले त्यामध्यें ।।७२।।<BR/><BR/>
तें ऐकतां अवध्यांनीं।<BR/> पाहिलें तें चिंचवणी।<BR/> पहिला प्रकार मावळोनी।<BR/> गेला होता तेधवां ।।७३।।<BR/><BR/>
अवध्यांप्रती आश्चर्य झालें ।<BR/> समर्थाचें महत्त्व कळलें।<BR/> हां हां म्हणतां पसरलें ।<BR/> वृत्त हें त्या गांवामध्ये ।।७४।।<BR/><BR/>
ज्यांच्या त्यांच्या तोंडी मात।<BR/> हीच निघूं लागली सत्य।<BR/> कस्तुरीचा नाहीं येत।<BR/> वास झांकाया कवणातें ।।७५।।<BR/><BR/>
चंदुमुकीन नांवाचा ।<BR/> गृहस्थ एक शेगांवाचा।<BR/> निःसीम भक्त समर्थांचा।<BR/> त्याची कथा ऐका ही ।।७६।।<BR/><BR/>
श्रोते ज्येष्ठ मासांत।<BR/> सभोवार बसले भक्त।<BR/> अति आदरें जोडोन हात ।<BR/> दृष्टि ठेवून पायांवरी ।।७७।।<BR/><BR/>
कोणी आंबे कापिती ।<BR/> कोणी फोडी हातात देती।<BR/> कोणी पंख्याने घालिती ।<BR/> वारा समर्थांकारणें ।।७८।।<BR/><BR/>
कोणी वाटिती खडीसाखर ।<BR/> कोणी गळ्यात घालिती हार।<BR/> कोणी चंदन थंडगार।<BR/> लाविती अंगी साधूंच्या ।।७९।।<BR/><BR/>
तयीं महाराज म्हणाले चंदूला ।<BR/> हें आंबे नकोत मला।<BR/> दोन कान्होले उतरंडीला ।<BR/> आहेत तुझ्या ते आण जा ।।८०।।<BR/><BR/>
चंदू बोले कर जोडोन ।<BR/> आता कान्होले कोठून ? ।<BR/> इच्छा असल्या तळून ।<BR/> ताजे आणितो गुरुराया ।।८१।।<BR/><BR/>
तई महाराज वदलें वाचें ।<BR/> नाहीं कारण ताज्याचें।<BR/> पाहिजेत तुझ्या उतरंडीचे।<BR/> कान्हवले मज खावया ।।८२।।<BR/><BR/>
जा वेळ करूं नको।<BR/> उगीच सबबी सांगू नको।<BR/> गुरूपाशीं बोलूं नको।<BR/> खोटें वेड्या यत्किंचित् ।।८३।।<BR/><BR/>
त्या मुकीनचंदूप्रतीं।<BR/> लोक अवघे बोलती।<BR/> जा ये पाहून शीघ्रगती।<BR/> खोटी न होय संतवाणी ।।८४।।<BR/><BR/>
चंदू घराप्रती गेला।<BR/> कांतेस पुसूं लागला।<BR/> दोन कान्हवले उतरंडीला।<BR/> आहेत काय रंभोरू ? ।।८५।।<BR/><BR/>
तैं बोले अंगना ।<BR/> होऊन गेला एक महिना।<BR/> आता कान्हवले आपल्या सदना।<BR/> मिळतील कशाचे ? ।।८६।।<BR/><BR/>
अक्षयतृतीया दिवशी भलें ।<BR/> कान्हवले मी पतिराया केलें।<BR/> ते न आतां राहिलें ।<BR/> संपून गेले त्याच दिनीं ।।८७।।<BR/><BR/>
मर्जी असल्या नवे करिते।<BR/> समर्थांस्तव तळून देते।<BR/> ही पाहा मी ठेवितें।<BR/> कढई नाथा चुलीवर ।।८८।।<BR/><BR/>
तुम्ही थांबा क्षणभर।<BR/> सामान अवघें तयार।<BR/> नको पाहण्या बाजार।<BR/> कान्हवल्याच्या साहित्यासी ।।८९।।<BR/><BR/>
चंदू बोले त्यावरी।<BR/> ताजे नकोत सुंदरी।<BR/> जे तूं उतरंडीमाझारी।<BR/> दोन ठेविले तेच दे ।।९०।।<BR/><BR/>
समर्थांनी ऐसेंच कथिले।<BR/> तेंच मी तुज निवेदिले।<BR/> आठवण करून चांगले।<BR/> पाहा कांहीं येधवां ।।९१।।<BR/><BR/>
ऐसें ऐकतां पतिवचन ।<BR/> कांता गेली घोटाळून।<BR/> करूं लागली शोधन ।<BR/> कान्हवल्याचे चित्तांतरी ।।९२।।<BR/><BR/>
कान्हवल्याचा शोध करितां ।<BR/> आठवण झाली तत्त्वतां ।<BR/> उघड म्हणे थांबा नाथा।<BR/> सत्य गिरा समर्थांची ।।९३।।<BR/><BR/>
दोन कान्हवले होते उरले।<BR/> ते मी उतरंडीस ठेविले ।<BR/> त्यांचे स्मरण नाहीं उरलें ।<BR/> सगळ्या महिन्यांत मजलागीं ।।९४।।<BR/><BR/>
त्यास महिना होऊन गेला ।<BR/> असेल बुरसा वरी आला।<BR/> ते खाण्याच्या उपयोगाला ।<BR/> राहिले नसतील अणुमात्र ।।९५।।<BR/><BR/>
ऐसें बोलून तात्काळ उठली ।<BR/> उतरंड सर्व धांडोळली।<BR/> कान्हवलें ते ठेवलेली।<BR/> कळशी होती खापराची ।।९६।।<BR/><BR/>
आंत जों पाहिलें न्याहाळून ।<BR/> तो दृष्टी पडले तिच्या दोन ।<BR/> कान्हवले जे सुकोन ।<BR/> गेले होते थोडके ।।९७।।<BR/><BR/>
बुरसा मुळींच नाहीं आला।<BR/> श्रोते या कान्हवल्याला ।<BR/> बट्टा संतवाणीला ।<BR/> नाहीं लागला कधीं जगीं ।।९८।।<BR/><BR/>
कान्हवल्यातें पाहोन।<BR/> उभयतांचें हर्षले मन ।<BR/> धन्य साधु गजानन ।<BR/> महा समर्थ सिद्धयोगी ।।९९।।<BR/><BR/>
चंदू कान्हवले घेऊन आला ।<BR/> समर्थांसी अर्पिता झाला।<BR/> लोक करती आश्चर्याला।<BR/> त्याच्या कृतीतें पाहून ।।१००।।<BR/><BR/>
लोक म्हणती गजानन ।<BR/> खचित असती त्रिकालज्ञ ।<BR/> भूत भविष्य वर्तमान ।<BR/> यांसी अवघे कळतसे ।।१।।<BR/><BR/>
चंदूच्या त्या कान्हवल्यासी।<BR/> सेविते झाले पुण्यराशी ।<BR/> राम शबरीच्या बोरांशी ।<BR/> जेवीं झाला भक्षिता ।।२।।<BR/><BR/>
शेगांवच्या दक्षिणेसी।<BR/> चिंचोली गांव परियेसी ।<BR/> तेथील एक रहिवासी ।<BR/> माधव नामें विप्र होता ।।३।।<BR/><BR/>
वय ज्याचे साठावर।<BR/> अवयव झाले क्षीण फार ।<BR/> तरुणपणीं संसार ।<BR/> हेंच होतें ब्रह्म ज्याचें ।।४।।<BR/><BR/>
प्रारब्धाच्या पुढारी ।<BR/> कोण जातो भूमीवरी?।<BR/> ब्रह्मदेवें जीं कां खरीं।<BR/> लिहिलीं अक्षरें तेंच होय ।।५।।<BR/><BR/>
माधवासी न कोणी उरले।<BR/> कांतापुत्र मरून गेले।<BR/> म्हणून विरक्त जाहले।<BR/> मन तयाचें संसारी ।।६।।<BR/><BR/>
जी का होती चीजवस्त ।<BR/> ती अवघी केली फस्त।<BR/> म्हणे आतां माझी गत।<BR/> होईल कैशी देवदेवा ? ।।७।।<BR/><BR/>
म्यां हमाधुमीचा संसार केला।<BR/> तों आतां अवघा निमाला।<BR/> आठविले कधी नाहीं तुला ।<BR/> एक क्षणही दीनबंधो ! ।।८।।<BR/><BR/>
आतां माझा वाली कोण ? ।<BR/> दीनदयाळा तुजवांचून ।<BR/> माझें हें अरण्यरुदन ।<BR/> तुजविण देवा कोण ऐके ? ।।९।।<BR/><BR/>
ऐसा अनुताप धरून पोटीं।<BR/> शेगांवी आला शेवटीं।<BR/> गजाननाच्या द्वारवंटी।<BR/> हट्ट धरून बैसला ।।११०।।<BR/><BR/>
आरंभिलें उपोषण ।<BR/> अन्नपाण्यातें त्यागून।<BR/> वदनीं वदे नारायण।<BR/> खंड न पडे तयाला ।।११।।<BR/><BR/>
ऐशापरी एक गेला।<BR/> दिवस परी नाहीं उठला।<BR/> तई महाराज वदले तयाला।<BR/> हें करणें उचित नसे ।।१२।।<BR/><BR/>
हेंच हरीचें नामस्मरण।<BR/> कां न केलें मागे जाण ।<BR/> प्राण देहातें सोडून ।<BR/> जातां वैद्य बोलाविसी ।।१३।।<BR/><BR/>
तरुणपणीं ब्रह्मचारी ।<BR/> म्हातारपणीं करिसी नारी।<BR/> अरे वेळ गेल्यावरी।<BR/> नाहीं उपयोग साधनाचा ।।१४।।<BR/><BR/>
जें करणें तें वेळेवर।<BR/> करावें की साचार।<BR/> घर एकदां पेटल्यावर।<BR/> कूप खणणें निरर्थक ।।१५।।<BR/><BR/>
ज्या कन्यापुत्रासाठीं ।<BR/> तूं केलीस आटाआटी ।<BR/> ते अवघें गेले शेवटी।<BR/> टाकोनिया तुजलागीं ।।१६।।<BR/><BR/>
अशाश्वताचें पोषण ।<BR/> केलें शाश्वता विसरून ।<BR/> त्या कर्माची तुजलागून।<BR/> फळें भोगणें भाग असे ।।१७।।<BR/><BR/>
ती फळें भोगल्याविना ।<BR/> सुटका तुझी होईना।<BR/> दे हा टाकून हट्टीपणा ।<BR/> विवेक कांहीं करीं मनीं ।।१८।।<BR/><BR/>
तें न माधवे ऐकिलें ।<BR/> हट्टासिं ना सोडिलें ।<BR/> यत्न लोकांचे वायां गेलें ।<BR/> त्यासी भोजन घालण्याचें ।।१९।।<BR/><BR/>
शेगांवचा कुलकर्णी।<BR/> करूं लागला विनवणी।<BR/> भोजनास चला सदनीं ।<BR/> अन्नाविण राहूं नका ।।१२०।।<BR/><BR/>
तेंही म्हणणें माधवाला ।<BR/> नाहीं पटलें तसाच बसला ।<BR/> समर्थांच्या सान्निध्याला ।<BR/> नाम घेत हरीचें ।।२१।।<BR/><BR/>
रात्र झाली दोन प्रहर।<BR/> तमें आक्रमिलें अंबर।<BR/> निशीचा तो शब्द किर्र ।<BR/> होऊं लागला वरच्यावरी ।।२२।।<BR/><BR/>
आसपास कोणी नाही।<BR/> ऐसें पाहून केलें काही।<BR/> कौतुक ते लवलाही।<BR/> स्वामी गजाननांनीं ।।२३।।<BR/><BR/>
रूप धरिले भयंकर।<BR/> दुसरा यमाजी भास्कर।<BR/> आ पसरून माधवावर ।<BR/> धांवून आलें भक्षावया ।।२४।।<BR/><BR/>
तेणें माधव पळाला।<BR/> घेऊन आपला जीव भला।<BR/> धडकीं भरली चित्ताला।<BR/> छाती उडे धडधड ।।२५।।<BR/><BR/>
बुडबुडा आला तोंडासी ।<BR/> शब्द फुटेना वाचेसी।<BR/> ऐशा पाहोन स्थितीसी।<BR/> समर्थें धरिलें सौम्य रूप ।।२६।।<BR/><BR/>
आणि बोलले गर्जोन।<BR/> हेंच कां तुझें धीटपण।<BR/> तूं काळाचें भक्ष्य जाण ।<BR/> असाच खाईल काळ तुला ।।२७।।<BR/><BR/>
त्याची चुणूक दाखविली।<BR/> पुढची स्थिती जाणविली।<BR/> तेथें पळाया नाहीं उरली।<BR/> यमलोकांत जागा तुला ।।२८।।<BR/><BR/>
माधव ऐसें ऐकतां ।<BR/> झाला विनयें बोलतां।<BR/> यमलोकाची नको वार्ता।<BR/> तेवढी माझी टाळा हो ।।२९।।<BR/><BR/>
नको नको हें जीवित।<BR/> द्या धाडून वैकुंठात।<BR/> हीच विनंति आपणांप्रत।<BR/> महाराज माझी शेवटची ।।१३०।।<BR/><BR/>
यमलोकीं जें दिसणार होतें।<BR/> तें तुम्हीं दाविलें येथें।<BR/> आतां या लेंकरातें।<BR/> यमलोकीं धाडूं नका ।।३१।।<BR/><BR/>
माझ्या पातकांच्या राशी।<BR/> आहेत जरी बहुवशी।<BR/> परी त्या जाळणें तुम्हांसी।<BR/> नाही मुळीं अशक्य ।।३२।।<BR/><BR/>
कांही सुकृत पदरीं होतें ।<BR/> म्हणून पाहिलें तुम्हांतें ।<BR/> संतभेटी ज्याला होतें ।<BR/> यमलोक ना तयासी ।।३३।।<BR/><BR/>
ऐसें ऐकतां भाषण।<BR/> समर्थें केलें हास्यवदन ।<BR/> महापतीता पावन ।<BR/> साधूच एक करिती की ।।३४।।<BR/><BR/>
श्रीमन्नारायण नारायण ।<BR/> ऐसेंच माधवा करी भजन।<BR/> जवळ आलें तुझें मरण।<BR/> आतां गाफील राहूं नको ।।३५।।<BR/><BR/>
किंवा अजून वांचण्याची।<BR/> आस आहे तुला साची।<BR/> ती असल्यास आयुष्याची ।<BR/> वाढ तुझ्या करितों मी ।।३६।।<BR/><BR/>
माधव म्हणें गुरुराया।<BR/> नको मला आयुष्य सदया।<BR/> ओखटी ही प्रपंचमाया।<BR/> त्यांत पुन्हां गोवूं नको ।।३७।।<BR/><BR/>
तथास्तु ऐसें महाराज वदले।<BR/> तूं जें मागसी तें मीं दिलें।<BR/> आतां तुला नाहीं उरलें।<BR/> जन्मास येणें भूमीवर ।।३८।।<BR/><BR/>
ऐशा रीतीं दोघांचा।<BR/> संवाद गुप्त स्वरूपाचा।<BR/> झाला त्या वर्णण्या वाचा ।<BR/> नाहीं माझी समर्थ ।।३९।।<BR/><BR/>
इहलोकीचें देहभान ।<BR/> माधवाचें निमालें जाण ।<BR/> कित्येक बोलूं लागलें जन ।<BR/> उपवासे फिरलें मस्तक ।।१४०।।<BR/><BR/>
म्हणून वेडेचार करी।<BR/> जनकल्पना नानापरी ।<BR/> उठत्या झाल्या त्या अवसरीं।<BR/> त्या किती म्हणून वर्णाव्या? ।।४१।।<BR/><BR/>
असो माधवाचें देहावसान ।<BR/> समर्थांसन्निध झालें जाण ।<BR/> चुकलें त्याचें जन्ममरण ।<BR/> गजाननाच्या कृपेनें ।।४२।।<BR/><BR/>
असो एक्या समयीं भली ।<BR/> समर्थांसी इच्छा झाली ।<BR/> ती त्यांनीं निवेदिली ।<BR/> आपल्या शिष्यवर्गातें ।।४३।।<BR/><BR/>
वैदिक ब्राह्मण बोलवा ।<BR/> मंत्रजागर येथें करवा ।<BR/> वेदश्रवणें देवदेवा।<BR/> आनंद होतो अतिशय ।।४४।।<BR/><BR/>
पन्हें पेढे बर्फी खवा।<BR/> भिजल्या डाळीस मीठ लावा।<BR/> एकेक रुपया तो द्यावा।<BR/> घनपाठीं ब्राह्मणातें ।।४५।।<BR/><BR/>
ऐसें भाषण ऐकिलें ।<BR/> शिष्य विनवूं लागले।<BR/> ऐसे वैदिक नाहीं उरले।<BR/> या आपल्या शेगांवी ।।४६।।<BR/><BR/>
सांगाल तो करूं खर्च।<BR/> परी अडचण आहे हीच ।<BR/> ब्राह्मण मिळविण्याची साच ।<BR/> आमचा उपाय यातें नसे ।।४७।।<BR/><BR/>
महाराज म्हणाले त्यावरी ।<BR/> करा उद्यां तयारी ।<BR/> ब्राह्मण धाडील श्रीहरी ।<BR/> तुमच्या वसंतपूजेला ।।४८।।<BR/><BR/>
मग काय विचारतां।<BR/> अवघे हर्षलें तत्त्वतां ।<BR/> झाली तयारी हां हां म्हणतां ।<BR/> रुपये शंभर झाले जमा ।।४९।।<BR/><BR/>
सामान सर्व आणिले।<BR/> चंदनाचे उटणें केलें।<BR/> आंत केशर कालविलें।<BR/> तैसाच आणखी कापूर ।।१५०।।<BR/><BR/>
दोन प्रहरचे समयाला।<BR/> ब्राह्मण आले शेगांवाला ।<BR/> जें पद क्रम जटेला ।<BR/> जाणत होते विबुध हो ! ।।५१।।<BR/><BR/>
थाटांत वसंतपूजा झाली।<BR/> ब्राह्मण मंडळी आनंदली।<BR/> दक्षिणा घेऊन गेली।<BR/> अन्य ग्रामाकारणें ।।५२।।<BR/><BR/>
संतांच्या जें मनीं येत।<BR/> तें तें पुरवी रमानाथ।<BR/> कमी न पडे यत्किंचित ।<BR/> ऐसा प्रभाव संतांचा ।।५३।।<BR/><BR/>
बंकटलाल प्रतिवर्षी।<BR/> व्रत हें चालवी अतिहर्षी।<BR/> अजून परी शेगांवासी।<BR/> वंशज त्यांचे करिती हें ।।५४।।<BR/><BR/>
हा दासगणूविरचित ।<BR/> श्रीगजानन विजय नामें ग्रंथ।<BR/> साधकासी दावो पथ।<BR/> विमलशा हरिभक्तीचा ।।१५५।।<BR/><BR/>
श्रीहरिहरार्पणमस्तु ।।<BR/> शुभं भवतु ।।<BR/><BR/>
।।इति श्रीगजानन विजय ग्रंथस्य चतुर्थोऽध्यायः समाप्तः।।<BR/><BR/>
<BR/><BR/>
<BR/><BR/>
