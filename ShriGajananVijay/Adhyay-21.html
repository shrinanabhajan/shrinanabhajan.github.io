<h3 style="text-align: center;">॥ अध्याय २१॥ </h3>

।।श्रीगणेशाय नमः।।<BR/> 
जयजयाजी अनंतवेषा ।<BR/> जयजयाजी अविनाशा ।<BR/> जयजयाजी परेशा ।<BR/> ब्रह्मांडाधीशा नमो तुशीं ।।१।।<BR/><BR/>
देवा ! तूं आपणांस ।<BR/> पतितपावन नाम खास ।<BR/> सर्वदा आहे धरिलेंस ।<BR/> याचा विचार करी गा ।।२।।<BR/><BR/>
पाप्यावरीं प्रेम अमित ।<BR/> तुझें देवा असतें सत्य ।<BR/> पापी जनांनी तुजप्रत ।<BR/> महत्त्व आणिलें कृपाळा ।।३।।<BR/><BR/>
म्हणून माझ्या पातकासी ।<BR/> पाहूं नका हो हृषीकेशी।<BR/> धुणें येतें जलापासीं ।<BR/> स्वच्छ होतें म्हणून ।।४।।<BR/><BR/>
म्हणून पतितांचा कंटाळा।<BR/> करूं नको रे घननीळा।<BR/> काय भूमीनें सांवरिला।<BR/> दिले आहे टाकून ।।५।।<BR/><BR/>
तूंच पतितपावन।<BR/> तूंच पुण्यपावन ।<BR/> या दोन्ही दोषांपासून ।<BR/> तुम्ही अलग सर्वदा ।।६।।<BR/><BR/>
सूर्य नाशी तमाप्रत ।<BR/> म्हणून कां तो कष्टी होत।<BR/> कांहीं न करावें लागत।<BR/> तम नासण्या रवीशीं ।।७।।<BR/><BR/>
तम जों जों भेटण्या येई।<BR/> तों तों तेथें प्रकाश होई।<BR/> अंधारत्व अवघें जाई।<BR/> त्याचें तमाचें नारायणा ।।८।।<BR/><BR/>
पापपुण्याची वासना।<BR/> तूंच उपजविशी नारायणा ।<BR/> आपला रक्षण्या मोठेपणा ।<BR/> पापी तूंच निर्मिशी ।।९।।<BR/><BR/>
कांही असो आतां तरी ।<BR/> चिंतारहित मजला करी ।<BR/> दासगणू हा घ्यावा पदरीं।<BR/> हेंच आहे मागणें ।।१०।।<BR/><BR/>
तुझ्यावांचून मजप्रत।<BR/> नाहीं वशिला जगतांत ।<BR/> अवघेंच तुझ्या हातांत।<BR/> आहे कीं रे पांडुरंगा ! ।।११।।<BR/><BR/>
श्रोते आतां सावधान ।<BR/> हा कळसाध्याय परिसा पूर्ण ।<BR/> तुमचें भाग्य धन्य धन्य।<BR/> संतकथा ऐकतसां ।।१२।।<BR/><BR/>
एकविधा निष्ठा ज्याची ।<BR/> जडली गजाननपदीं साची।<BR/> त्याच्या दुःखसंकटांची ।<BR/> होळीच होते निःसंशय ।।१३।।<BR/><BR/>
बांधीत असतां मंदिर ।<BR/> काम करीत शिखरावर ।<BR/> एक होता मजूर।<BR/> हाताखालीं गवंड्यांच्या ।।१४।।<BR/><BR/>
तो धोंडा देतां मिस्तरीला ।<BR/> एकाएकी झोंक गेला ।<BR/> तीस फुटांवरून पडला।<BR/> खालीं घडीव दगडावर ।।१५।।<BR/><BR/>
तो पडतां लोकांनी पाहिला ।<BR/> जन म्हणती मेला मेला ।<BR/> उंचावरून खालीं पडला ।<BR/> आतां कशाचा वांचे तो ? ।।१६।।<BR/><BR/>
परी घडलें अघटित ।<BR/> कोठें न लागलें त्याप्रत।<BR/> जैसा चेंडू झेलितात।<BR/> तैसें त्याचें जाहलें ।।१७।।<BR/><BR/>
सोपानसाहें ज्यापरी।<BR/> जन उतरती भूमिवरी।<BR/> तेथें झालें त्याचपरी।<BR/> त्या मजुराकारणें ।।१८।।<BR/><BR/>
मजुर म्हणे लोकांला ।<BR/> माझा जेव्हां झोक गेला।<BR/> तेव्हां एकानें धरलें मला।<BR/> पडतां पडतां करास ।।१९।।<BR/><BR/>
पाय भूमीसी लागतां क्षणीं।<BR/> तो न दिसला मजलागुनी ।<BR/> हें वृत्त ऐकूनी।<BR/> लोक अवघे आनंदले ।।२०।।<BR/><BR/>
अभिश्राप कोणाचा।<BR/> समर्थ ना घेती साचा ।<BR/> हा योग पडण्याचा ।<BR/> दैवानेंच आला तुज ? ।।२१।।<BR/><BR/>
या तुझ्या पडण्यानें।<BR/> स्पर्श केला समर्थानें।<BR/> तुझ्या कराकारणें।<BR/> ऐसें भाग्य कोणाचें ? ।।२२।।<BR/><BR/>
असो एक बाई रजपुताची।<BR/> जयपुराहून आली साची।<BR/> बाधा होती भूताची।<BR/> तया अबलेकारणें ।।२३।।<BR/><BR/>
तिसी जयपूर ग्रामाला ।<BR/> दत्तात्रयांचा दृष्टान्त झाला।<BR/> तूं या रामनवमीला।<BR/> जाईं शेगांवाकारणें ।।२४।।<BR/><BR/>
तेथे संत जागती ज्योत ।<BR/> श्रीगजानन सद्गुरुनाथ।<BR/> ते या तुझ्या पिशाच्याप्रत।<BR/> मुक्ति देतील निःसंशयें ।।२५।।<BR/><BR/>
या दृष्टान्तेंकरून ।<BR/> आपुल्या दोन मुलांसी घेऊन।<BR/> रामनवमीसाठीं जाण।<BR/> बाई आली शेगांवा ।।२६।।<BR/><BR/>
प्रतिपदेपासून भला।<BR/> उत्सवासी आरंभ झाला ।<BR/> अफाट समुदाय मिळाला ।<BR/> नवमीस श्रोते शेगांवीं ।।२७।।<BR/><BR/>
काम सभामंडपाचें ।<BR/> चाललें होतें तेथ साचें।<BR/> खांब मोठमोठे दगडाचे ।<BR/> उभे केले असती ।।२८।।<BR/><BR/>
दीड फूट जाडीचा ।<BR/> पांच फूट लांबीचा ।<BR/> प्रत्येक खांब दगडाचा ।<BR/> ऐसे होते किती तरी ।।२९।।<BR/><BR/>
उत्सवाच्या निमित्त भलें।<BR/> काम भक्तांनीं बंद केले।<BR/> खांब होते बसविलेले।<BR/> नुसते मात्र ते ठाईं ।।३०।।<BR/><BR/>
श्रीरामाचा जन्म झाला ।<BR/> प्रसादासाठीं लोटला ।<BR/> जनांचा तो समुदाय भला।<BR/> तो न मसी वर्णवे ।।३१।।<BR/><BR/>
त्या गर्दीत ही बाई।<BR/> उभी खांबास एक्या पायीं।<BR/> होती तिला सोसली नाहीं।<BR/> गर्दी ती यत्किंचित् ।।३२।।<BR/><BR/>
म्हणून खांबाच्या आश्रया।<BR/> गेली निर्भय व्हावया।<BR/> गर्दी ती चुकवावया।<BR/> परी झालें विपरीत ।।३३।।<BR/><BR/>
तोंच खांब कोसळला ।<BR/> तिच्या शरीरा पडला।<BR/> तो पाहतां लोकांला।<BR/> ऐसें वाटूं लागले ।।३४।।<BR/><BR/>
तिचा बहुतेक गेला प्राण।<BR/> ही बाई कोठील कोण ?।<BR/> लहान मुलें दिसती दोन।<BR/> खांबाखालीं येधवां ।।३५।।<BR/><BR/>
दहावीस जणांनी।<BR/> खांब काढिला अंगावरूनी।<BR/> पाणी मुखांत घालोनी।<BR/> लोबोकडे पाठविले ।।३६।।<BR/><BR/>
ही लोबो डॉक्टरीण ।<BR/> शस्त्रविद्येंत अति प्रवीण ।<BR/> ही जातीनें ख्रिश्चन।<BR/> भक्त येशू ख्रिस्ताची ।।३७।।<BR/><BR/>
तिनें या रजपुतीणीला ।<BR/> रीतीप्रमाणें उपचार केला।<BR/> लोबो म्हणे ना लागला ।<BR/> मार इला कोठेंच ।।३८।।<BR/><BR/>
हें आश्चर्य खरोखर।<BR/> खांब दगडाचा होता थोर।<BR/> त्याच्या खालीं शरीर।<BR/> सुरक्षित रहावें कसें ? ।।३९।।<BR/><BR/>
आश्चर्य वाटलें लोकांला ।<BR/> प्राण बाईचा वांचला ।<BR/> हा जो कांहीं प्रकार झाला ।<BR/> तो घडला इतुक्यास्तव ।।४०।।<BR/><BR/>
खांब पाडून अंगावरी।<BR/> भूत जें होतें शरीरीं ।<BR/> त्या भुतास मुक्ति खरी ।<BR/> दिधली त्या गजाननें ।।४१।।<BR/><BR/>
बाई होऊन पूर्ववत्।<BR/> गेली जयपूर शहराप्रत।<BR/> नांदूं लागली आनंदांत ।<BR/> ऐसा प्रभाव स्वामींचा ।।४२।।<BR/><BR/>
ऐसेंच एका उत्सवासी।<BR/> नाईक नवऱ्याच्या मस्तकासी।<BR/> सोडीत असतां मंडपासी।<BR/> लाकडी गोल पडला हो ।।४३।।<BR/><BR/>
तोही गोल थोर होता।<BR/> परी स्वामींची अगाध सत्ता ।<BR/> कोठेंही ना आघात होतां।<BR/> नाईक नवरा वांचला ।।४४।।<BR/><BR/>
पुत्र कृष्णाजी पाटलाचा।<BR/> रामचंद्र नांवाचा।<BR/> परमभक्त समर्थांचा।<BR/> एक असे शेगांवीं ।।४५।।<BR/><BR/>
एके दिवशी त्याच्या घरीं।<BR/> येते झालें साक्षात्कारी।<BR/> ऐन दुपारच्या अवसरीं।<BR/> गोसाव्याच्यारूपानें ।।४६।।<BR/><BR/>
भूक लागली मला देखा।<BR/> अन्न कांहीं देतां कां ?।<BR/> ऐसें म्हणून मारिली हांका।<BR/> रामचंद्र पाटलातें ।।४७।।<BR/><BR/>
पाटील मूळचा भाविक।<BR/> त्यासी वाटलें कौतुक।<BR/> गोसाव्याची ऐकून हांक।<BR/> दारामाजीं पातला ।।४८।।<BR/><BR/>
निरखून पाहातां गोसाव्यासीं।<BR/> तों ते असावे पुण्यराशी ।<BR/> स्वामी गजानन निश्चयेसी।<BR/> ऐसें त्याला वाटलें ।।४९।।<BR/><BR/>
गोसाव्याचा धरून हात।<BR/> आला घेऊन घरांत।<BR/> दिला बसण्यास पाट ।<BR/> पूजा केली पायांची ।।५०।।<BR/><BR/>
गोसावी म्हणे पाटलाला।<BR/> आज मी मुद्दाम आलों मुला।<BR/> कांही तुज सांगण्याला।<BR/> तें तूं ऐके मनापून ।।५१।।<BR/><BR/>
कर्जाची न चिंता करी।<BR/> तें फिटून जाईल निर्धारीं ।<BR/> अरे उन्हाळ्यांत गोदावरी।<BR/> थोडी कोरडी पडतसे ।।५२।।<BR/><BR/>
तैसाच हाही प्रकार ।<BR/> संपन्नतेचा येईल पूर ।<BR/> कृपाघन वर्षल्यावर ।<BR/> श्रीहरीचा समज हें ।।५३।।<BR/><BR/>
उष्टें माझें जें ठायीं।<BR/> पडेल बापा ते ठायीं।<BR/> कशाचेंही कधीं कांहीं।<BR/> कमी नाही पडणार ।।५४।।<BR/><BR/>
आण ताट वाढून।<BR/> सुग्रास देई भोजन।<BR/> मर्जी असल्या पांघरूण।<BR/> घाल एखादें अंगावरी ।।५५।।<BR/><BR/>
पूजा अन्न दक्षिणा।<BR/> याचकांसी दिल्या जाणा।<BR/> तें पावतें नारायणा।<BR/> येविषयीं शंका नसे ।।५६।।<BR/><BR/>
परी तो याचक।<BR/> आधीं पाहिजे शुद्ध देख।<BR/> त्यावांचून हे कौतुक।<BR/> होणार नाहीं कधींही ।।५७।।<BR/><BR/>
आणलें ताट वाढूनी।<BR/> गोसावी जेवला प्रेमानीं।<BR/> पांच रुपये पाटलांनी ।<BR/> दक्षिणा ठेविली त्याच्या करां ।।५८।।<BR/><BR/>
तैं गोसावी म्हणाला ।<BR/> ही दक्षिणा नको मला।<BR/> तूं पाहिजे कारभार केला।<BR/> गजाननाच्या मठांत ।।५९।।<BR/><BR/>
तीच दक्षिणा मागण्यासी।<BR/> मी आलों तुझ्यापासीं ।<BR/> ती आनंदे देईं मसी।<BR/> म्हणजे कल्याण होईल ।।६०।।<BR/><BR/>
समर्थसेवेची दक्षिणा ।<BR/> देऊन तुष्टवी माझ्या मना ।<BR/> योग्य मनुष्य तुझ्याविणा।<BR/> कोणी न येथें सांप्रत ।।६१।।<BR/><BR/>
तुझी कांता आजारी ।<BR/> वरचेवरी पडते जरी ।<BR/> तीही होईल बापा बरी।<BR/> ही दक्षिणा दिल्यानें ।।६२।।<BR/><BR/>
बोलाव तुझ्या पुत्राप्रत ।<BR/> त्याच्या कंठी एक ताईत।<BR/> बांधितो म्हणजे चेटूकभूत।<BR/> याची न बाधा होय त्यासी ।।६३।।<BR/><BR/>
कां कीं ही जमेदारी ।<BR/> कठीण आहे भूमिवरी।<BR/> पाण्याशींच पाणी वैरी।<BR/> ये ठाईं होत असे ।।६४।।<BR/><BR/>
पाटीलकीचें तुझें वतन ।<BR/> हें वाघाचें पांघरूण।<BR/> त्याचा उपयोग करणें जाण ।<BR/> अति जपून रामचंद्रा ।।६५।।<BR/><BR/>
द्वेषी मन असूं नये ।<BR/> सन्नीतीला सोडूं नये ।<BR/> राजाविरुद्ध जाऊं नये ।<BR/> उगीच भलत्या कामांत ।।६६।।<BR/><BR/>
साधु कोण संत कोण ? ।<BR/> हें पाहावें शोधून ।<BR/> दांभिकांच्या नादीं जाण ।<BR/> कदापिही लागूं नये ।।६७।।<BR/><BR/>
ही व्रतें पाळल्यास ।<BR/> तुझा ऋणी श्रीनिवास ।<BR/> होईल या वचनास ।<BR/> असत्य माझ्या मानूं नको ।।६८।।<BR/><BR/>
आय पाहून खर्च करी।<BR/> दंभाचार कधीं न वरी।<BR/> साधुसंत येतां घरीं ।<BR/> विन्मुख त्याला लावूं नये ।।६९।।<BR/><BR/>
अपमान खऱ्या संतांचा।<BR/> झाल्या कोप ईश्वराचा।<BR/> होतसे बापा साचा।<BR/> संतचरणीं प्रेमा धरी ।।७०।।<BR/><BR/>
आपल्या वंशजांचे उणें।<BR/> पाहूं नये कदा मनें।<BR/> सोयऱ्याधायऱ्याकारणें ।<BR/> समयानुसार मान द्यावा ।।७१।।<BR/><BR/>
कोप असावा बाह्यात्कारी ।<BR/> दया असावी अंतरीं।<BR/> जैसें कां तें फणसावरी ।<BR/> कांटे, आंत गोड गरे ।।७२।।<BR/><BR/>
मी तुझ्या पाठीस ।<BR/> आहे जाण रात्रंदिवस ।<BR/> ताईंत बांधून कंठास।<BR/> गोसावी जाऊं लागला ।।७३।।<BR/><BR/>
दाराबाहेर जातां भला।<BR/> अंतर्धान पावला ।<BR/> पाहातां पाहातां झाला।<BR/> दिसेनासा रस्त्यांत ।।७४।।<BR/><BR/>
पाटील अवघ्या दिवसभर ।<BR/> मानसीं करी विचार ।<BR/> हा गोसावी कोणी इतर।<BR/> नसावा ऐसें वाटतें ।।७५।।<BR/><BR/>
श्रीगजानन स्वामी मला।<BR/> आले उपदेश करायला।<BR/> घेऊन गोसावीवेषाला।<BR/> हें आतां उमजलें ।।७६।।<BR/><BR/>
रात्रीं स्वप्नीं येऊन।<BR/> संशय केला निरसन ।<BR/> ऐसें स्वामी गजानन।<BR/> भक्तवत्सल खरोखरी ।।७७।।<BR/><BR/>
श्रीगजानन चरित्र ।<BR/> तारक असोनी परमपवित्र ।<BR/> अनुभव येण्या मात्र।<BR/> सबळ निष्ठा पाहिजे ।।७८।।<BR/><BR/>
या ग्रंथाची अवतरणिका ।<BR/> देतों आतां ही तुम्ही ऐका।<BR/> वेळ उगा दवडूं नका।<BR/> पूर्ण व्हावें सावधान ।।७९।।<BR/><BR/>
प्रथमाध्यायीं मंगलाचरण।<BR/> देवगुरूचें वंदन।<BR/> केलें पुढे निवेदन।<BR/> गजाननाच्या पूर्वचरिता ।।८०।।<BR/><BR/>
माघमासीं सप्तमीसी ।<BR/> समर्थ आले शेगांवासी ।<BR/> देवीदासाच्या सदनापासी।<BR/> दिसते झाले प्रथमतः ।।८१।।<BR/><BR/>
बंकटलाल दामोदर ।<BR/> दोन होते चतुर नर।<BR/> त्यांनी परीक्षा अखेर ।<BR/> केली गजाननाची ।।८२।।<BR/><BR/>
कथा द्वितीयाध्यायांत।<BR/> येणेंपरी आहे सत्य।<BR/> गोविंदबुवाच्या कीर्तनांत ।<BR/> महाराज येऊन बैसले ।।८३।।<BR/><BR/>
पितांबर शिंप्याला।<BR/> रस्त्यांत चमत्कार दाविला।<BR/> बंकटलालाच्या घराला।<BR/> महाराज गेले शेवटीं ।।८४।।<BR/><BR/>
कथा तृतीयाध्यायाला।<BR/> गोसाव्यानें नवस केला।<BR/> गांजाचा श्रीसमर्थांला।<BR/> पाजण्याचा विबुध हो ।।८५।।<BR/><BR/>
त्याची इच्छा पुरविली ।<BR/> प्रथा गांजाची पडली ।<BR/> तेथपासोनी भली।<BR/> शेगांवचे मठांत ।।८६।।<BR/><BR/>
जानराव देशमुखाचें।<BR/> गंडांतर टाळिलें साचें।<BR/> देऊन तीर्थ पायांचें।<BR/> आपुलें तें स्वामींनीं ।।८७।।<BR/><BR/>
मृत्यूचे तें प्रकार।<BR/> तेथें कथिले सविस्तर ।<BR/> विठोबासी दिला मार।<BR/> ढोंग करितो म्हणोनी ।।८८।।<BR/><BR/>
कथा चतुर्थाध्यायाठायीं।<BR/> येणें रीतीं असे पाहीं।<BR/> जानकीरामें दिला नाहीं।<BR/> विस्तव चिलमीकारणें ।।८९।।<BR/><BR/>
किडे पडले चिंचवण्यांत।<BR/> अन्न गेलें वाया सत्य।<BR/> सोनारानें जोडून हात।<BR/> केली विनंती समर्थांला ।।९०।।<BR/><BR/>
त्याचा अपराध क्षमा केला।<BR/> पूर्ववत् केलें चिंचवण्याला।<BR/> जानकीराम भक्त झाला ।<BR/> ते दिवसापासून ।।९१।।<BR/><BR/>
होते दोन कान्होले।<BR/> उतरंडीसी ठेविलेले।<BR/> तेच समर्थें मागितलें।<BR/> खाया चंदू मुकिंदासी ।।९२।।<BR/><BR/>
चिंचोलीच्या माधवाला ।<BR/> यमलोक दावून मुक्त केला।<BR/> शिष्याहातें करविला।<BR/> थाट वसंतपूजेचा ।।९३।।<BR/><BR/>
कथा पंचमाध्यायांत ।<BR/> महाराज पिंपळगांवांत।<BR/> बसले शंकराच्या मंदिरांत।<BR/> पद्मासन घालोनिया ।।९४।।<BR/><BR/>
गुराख्यांनी पूजा केली ।<BR/> गांवची मंडळी तेथें आली ।<BR/> महाराजांसी घेऊन गेली ।<BR/> पिंपळगांवाकारणें ।।९५।।<BR/><BR/>
हें कळलें बंकटलाला ।<BR/> तो पिंपळगांवास गेला।<BR/> महाराजांसी आणण्याला ।<BR/> परत शेगांवाकारणें ।।९६।।<BR/><BR/>
समर्थांसी आणिलें परत।<BR/> कांहीं दिवस राहून तेथ।<BR/> पुन्हां गेले अकोलींत।<BR/> भास्करासी तारावया ।।९७।।<BR/><BR/>
कोरड्या ठणठणीत विहिरीला।<BR/> जिवंत झरा फोडिला।<BR/> एका क्षणांत आणिलें जला ।<BR/> त्या कोरड्या विहिरीठायीं ।।९८।।<BR/><BR/>
भास्कराची उडवली भ्रांती।<BR/> घेऊन आले तयाप्रती।<BR/> शेगांवास गुरुमूर्ति ।<BR/> ही कथा पंचमात ।।९९।।<BR/><BR/>
षष्ठाध्यायीं ऐसी कथा।<BR/> बंकटलालें सद्गुरुनाथा।<BR/> मक्याचीं कणसें खाण्याकरितां।<BR/> नेलें आपुल्या मळ्यांत ।।१००।।<BR/><BR/>
गांधीलमाशा उठल्या तेथ।<BR/> लोक होऊन भयभीत।<BR/> पळूं लागले असती सत्य ।<BR/> जीव आपुला घेऊनी ।।१।।<BR/><BR/>
बाधा गांधीलमाश्यांची।<BR/> महाराजा न झाली साची।<BR/> घेतली असे शिष्यत्वाची ।<BR/> परीक्षा बंकटलालाची ।।२।।<BR/><BR/>
नरसिंगजीस भेटण्याला ।<BR/> स्वामी गेले अकोटाला ।<BR/> जो नरसिंगजी होता भला ।<BR/> शिष्य कोतशा अल्लीचा ।।३।।<BR/><BR/>
कांहीं दिवस राहिलें ।<BR/> अकोटामाजी भले।<BR/> नरसिंगजीसी हितगुज केलें।<BR/> बंधु आपुला म्हणून ।।४।।<BR/><BR/>
चंद्रभागेच्या तीरीं ।<BR/> शिवरग्रामाभीतरीं।<BR/> कृपा व्रजभूषणावरी।<BR/> केली असे जाऊन ।।५।।<BR/><BR/>
मारुतीच्या मंदिरांत।<BR/> श्रावणमासाच्या उत्सवांत ।<BR/> समर्थ आले राहण्याप्रत।<BR/> येथें षष्ठमाची पूर्तता ।।६।।<BR/><BR/>
गांवीची पाटील मंडळी ।<BR/> अवघी आडदांड होती भली ।<BR/> हमेश होई बोलाचाली।<BR/> त्यांची समर्थांबरोबर ।।७।।<BR/><BR/>
हरी पाटलासवें भले।<BR/> महाराज कुस्ती खेळले।<BR/> मल्लविद्येचें दाविलें।<BR/> प्रत्यंतर बहुतांला ।।८।।<BR/><BR/>
ऊंसाचा चमत्कार।<BR/> दाऊनिया साचार ।<BR/> अभिमानाचा परिहार।<BR/> केला पाटील मंडळींच्या ।।९।।<BR/><BR/>
भिक्यानामें दिला सुत ।<BR/> खंडू कडताजी पाटलाप्रत।<BR/> आम्रभोजनाचें व्रत ।<BR/> चालवण्यास कथिलें पाटलाला ।।११०।।<BR/><BR/>
ऐशा कथा सप्तमाध्यायीं ।<BR/> कथन केल्या आहेत पाही।<BR/> निष्ठा समर्थांच्या ठायीं।<BR/> जडली पाटील मंडळींची ।।११।।<BR/><BR/>
कथा आहे अष्टमांत ।<BR/> दुफळी पाटील देशमुखांत ।<BR/> अर्ज दिधला सरकारांत।<BR/> महारांनीं विरुद्ध पाटलाच्या ।।१२।।<BR/><BR/>
खंडूवरी बालंट आलें ।<BR/> तें समर्थांनीं नासिलें।<BR/> निर्दोष सुटते झाले ।<BR/> खंडू पाटील खटल्यांतून ।।१३।।<BR/><BR/>
तैलंगी ब्राह्मणाला ।<BR/> वेद म्हणून दाखविला।<BR/> आपण कोण हा कळविला ।<BR/> सहज लीलेनें समाचार ।।१४।।<BR/><BR/>
कृष्णाजीच्या मळ्याशीं।<BR/> महाराज राहिले छपरासी।<BR/> मंदिराच्या सान्निध्यासी ।<BR/> चंद्रमौळी हराच्या ।।१५।।<BR/><BR/>
ब्रह्मगिरी गोसाव्याला।<BR/> अभिमानरहित केला ।<BR/> "नैनं छिन्दन्ति" श्लोकाला ।<BR/> रहस्यासह सांगून ।।१६।।<BR/><BR/>
जळत्या पलंगाच्यावर।<BR/> महाराज बसते झाले स्थिर।<BR/> न जाळे वैश्वानर ।<BR/> केव्हांही खऱ्या संताला ।।१७।।<BR/><BR/>
कथा नवमाध्यायाला।<BR/> द्वाड घोडा शांत केला।<BR/> खूण नवस करणाराला।<BR/> दिली असे गांजाची ।।१८।।<BR/><BR/>
दासनवमीचे उत्सवासी ।<BR/> समर्थ बाळापुरासी।<BR/> घेऊन आपल्या शिष्यांसी ।<BR/> बाळकृष्णाच्या घरां गेले ।।१९।।<BR/><BR/>
बाळकृष्णालागून ।<BR/> करविलें समर्थांचें दर्शन।<BR/> संशयरहित केलें मन ।<BR/> तया रामदास्याचें ।।१२०।।<BR/><BR/>
दशमाध्यायीं सुरेख ।<BR/> उमरावतीचें कथानक ।<BR/> उपरति झाली पुरी देख।<BR/> तेथें बाळाभाऊला ।।२१।।<BR/><BR/>
गणेश आप्पा चंद्राबाई।<BR/> यांनीं अर्पिला संसार पायीं।<BR/> भावभक्तीनें लवलाही।<BR/> श्रीगजाननस्वामींच्या ।।२२।।<BR/><BR/>
गणेश दादा खापर्ड्याला ।<BR/> शुभ आशीर्वाद दिधला।<BR/> छत्रीनें मारून बाळाला ।<BR/> परीक्षा त्याची घेतली ।।२३।।<BR/><BR/>
द्वाड गाय सुकलालाची ।<BR/> अति गरीब केली साची।<BR/> दांभिक भक्ति घुड्याची ।<BR/> कशी ती कथन केली ।।२४।।<BR/><BR/>
एकादशाध्यायीं कथन ।<BR/> भास्करासी डसला श्वान ।<BR/> आले त्र्यंबकेश्वरीं जाऊन।<BR/> गोपाळदासा भेटले ।।२५।।<BR/><BR/>
झ्यामसिंगाच्या विनंतीसी।<BR/> देऊन मान अडगांवासी ।<BR/> येते झाले पुण्यराशी ।<BR/> श्रीगजाननमहाराज ।।२६।।<BR/><BR/>
निजधामा भास्कर गेला।<BR/> त्याचा देह ठेविला ।<BR/> द्वारकेश्वरा सन्निध भला।<BR/> सतीबाईंचे शेजारीं ।।२७।।<BR/><BR/>
आज्ञा केली कावळ्यांला ।<BR/> तुम्ही न यावें या स्थला।<BR/> वांचविलें गणु जवऱ्याला ।<BR/> सुरुंग उडतां विहिरींत ।।२८।।<BR/><BR/>
शेट बचुलालाची।<BR/> कथा द्वादशाध्यायीं साची ।<BR/> मूर्ति निरिच्छपणाची ।<BR/> प्रत्यक्ष होते महाराज ।।२९।।<BR/><BR/>
स्वामींचें वस्त्र नेसला ।<BR/> पितांबर शिंपी कोंडोलीला ।<BR/> स्वइच्छेने येता झाला ।<BR/> परमभक्त होता जो ।।१३०।।<BR/><BR/>
पितांबरानें कोंडोलीसी ।<BR/> बळिरामाच्या शेतासी ।<BR/> वठलेलिया आंब्यासी।<BR/> पानें फळें आणविली ।।३१।।<BR/><BR/>
पितांबर राहिला कोंडोलीत।<BR/> तेथेंच झाला समाधिस्थ।<BR/> नवा मठ झाला स्थापित ।<BR/> शेगांवी समर्थ इच्छेनें ।।३२।।<BR/><BR/>
विचार करून मानसीं ।<BR/> बसून रेतीच्या गाडीसी।<BR/> महाराज नव्या मठासी ।<BR/> आले जुन्या मठांतून ।।३३।।<BR/><BR/>
झ्यामसिंगानें मुंडगांवाला ।<BR/> नेलें गजाननस्वामीला।<BR/> पर्जन्यानें घोटाळा ।<BR/> भंडाऱ्याचा केला असे ।।३४।।<BR/><BR/>
झ्यामसिंगानें आपुली।<BR/> इस्टेट समर्था अर्पिली।<BR/> पुंडलीकाची निमाली।<BR/> गाठ प्लेगाची श्रीकृपें ।।३५।।<BR/><BR/>
कथाभाग तेराव्याचा ।<BR/> महारोग गोसाव्याचा।<BR/> हरण गंगाभारतीचा।<BR/> केला असें गजाननें ।।३६।।<BR/><BR/>
बंडुतात्यासी भाग्य आलें ।<BR/> भूमींत धन सांपडलें।<BR/> कर्जापासून मुक्त केलें ।<BR/> समर्थानें निजकृपें ।।३७।।<BR/><BR/>
नर्मदेच्या स्नानास।<BR/> सोमवती अमावस्यास।<BR/> नौका फुटतां छिद्रास।<BR/> हात लाविला नर्मदेनीं ।।३८।।<BR/><BR/>
विडा माधवनाथाला।<BR/> शिष्याहातीं पाठविला।<BR/> या कथा चवदाव्याला।<BR/> वर्णिल्या असती साकल्यें ।।३९।।<BR/><BR/>
अध्याय तो पंधरावा।<BR/> शिवजयंतीचा आहे बरवा ।<BR/> आलें अकोलें नामक गांवा।<BR/> टिळक बाळ गंगाधर ।।१४०।।<BR/><BR/>
भाकरी प्रसाद पाठविला।<BR/> कोल्हटकराचे हस्तें भला।<BR/> मुंबईत लोकमान्याला।<BR/> ग्रहण कराया कारणें ।।४१।।<BR/><BR/>
श्रीधर गोविंद काळ्यास।<BR/> करिते झालें उपदेश।<BR/> नको जाऊं विलायतेस।<BR/> येथेंच आहे सर्व कांहीं ।।४२।।<BR/><BR/>
कथा ऐशा सोळाव्यासी ।<BR/> पुंडलीक अंजनगांवासी।<BR/> जातां निवारिले त्यासी।<BR/> येऊनिया स्वप्नांत ।।४३।।<BR/><BR/>
पादुकांचा प्रसाद त्याला ।<BR/> झ्यामसिंगहस्तें पाठविला ।<BR/> कवराच्या भाजीभाकरीला।<BR/> ग्रहण केलें आनंदें ।।४४।।<BR/><BR/>
छरा तुकारामाचा ।<BR/> कानामधून पडला साचा ।<BR/> ह्या अशा कथांचा ।<BR/> समावेश सोळाव्यांत ।।४५।।<BR/><BR/>
सतराव्यांत कथा सुरस ।<BR/> विष्णूसाच्या घरास।<BR/> जाया मलकापुरास।<BR/> समर्थ निघाले गाडींतून ।।४६।।<BR/><BR/>
नग्न फिरती म्हणूनी ।<BR/> खटला भरला पोलिसांनीं।<BR/> केवळ अहंपणानीं।<BR/> सत्पुरुषासी त्रास द्याया ।।४७।।<BR/><BR/>
महेताबशा सांईला ।<BR/> पाठवून दिलें पंजाबाला ।<BR/> हिंदुयवनांविषयीं केला ।<BR/> कळकळीचा बोध त्यासी ।।४८।।<BR/><BR/>
बापुरावाच्या कांतेसी।<BR/> भानामती न मानी साची ।<BR/> भेट गंगाभागीरथीसी।<BR/> झाली अकोटीं विहिरींत ।।४९।।<BR/><BR/>
कथा बायजा माळणीची।<BR/> अठराव्यामाजीं साची।<BR/> कवर डॉक्टराच्या फोडाची ।<BR/> कथा यांत ग्रंथित असे ।।१५०।।<BR/><BR/>
महाराज गेले पंढरीला।<BR/> घेऊन अवघ्यां लोकांला।<BR/> तेथें बापुना काळ्याला।<BR/> दर्शन हरीचें करविलें ।।५१।।<BR/><BR/>
कवठे बहादुरचा वारकरी।<BR/> मरीनें झाला आजारी ।<BR/> त्यास घटकेमाझारीं ।<BR/> समर्थानें बरें केलें ।।५२।।<BR/><BR/>
एक्या कर्मठ ब्राह्मणाला ।<BR/> श्वान उठवून मेलेला।<BR/> दावून त्याचा गलित केला।<BR/> कर्माभिमान श्रोते हो ।।५३।।<BR/><BR/>
कथा एकोणविसाव्यासी।<BR/> दिला काशीनाथपंतासी।<BR/> आशीर्वाद तो अतिहर्षी।<BR/> तो येतां दर्शना ।।५४।।<BR/><BR/>
गोपाळ मुकिंद बुटी भला।<BR/> नागपुरासी घेऊन गेला ।<BR/> श्रीगजाननस्वामीला।<BR/> आपुल्या गेहाकारणें ।।५५।।<BR/><BR/>
त्याच्या मनीं ऐसा हेत ।<BR/> महाराज ठेवावे नागपुरांत ।<BR/> परी हरि पाटलांनी परत।<BR/> आणिले समर्थ शेगांवी ।।५६।।<BR/><BR/>
धार कल्याणचे रंगनाथ।<BR/> साधु आले भेटण्याप्रत ।<BR/> समर्थांसी शेगांवांत।<BR/> ऐसें आणि कितीतरी ।।५७।।<BR/><BR/>
श्रीवासुदेवानंद सरस्वती ।<BR/> जो कर्ममार्गाची प्रत्यक्ष मूर्ति ।<BR/> दृष्टादृष्ट होतां नुसती।<BR/> आनंद झाला उभयतांतें ।।५८।।<BR/><BR/>
तेव्हां बाळाभाऊला ।<BR/> जो कां होता संशय आला ।<BR/> तो समर्थांनी निवटिला।<BR/> करूनिया उपदेश ।।५९।।<BR/><BR/>
केलें खळ्याचें संरक्षण।<BR/> गाढवांचेपासून ।<BR/> समर्था मारितां आलें मरण ।<BR/> नारायणासी बाळापुरी ।।१६०।।<BR/><BR/>
गजाननाचें कृपे भलें ।<BR/> जाखड्याचें लग्न झालें।<BR/> कपीलधारेसी दिधलें ।<BR/> दर्शन निमोणकराला ।।६१।।<BR/><BR/>
तुकारामें आपुला।<BR/> पुत्र समर्था वाहिला ।<BR/> नारायण नामें भला।<BR/> सेवा करावयाकारणें ।।६२।।<BR/><BR/>
पंढरीतें जाऊन।<BR/> विठ्ठलातें विचारून ।<BR/> महाराज आले परतून।<BR/> शेगांवाकारणें ।।६३।।<BR/><BR/>
पुढें भाद्रपदमासासी।<BR/> ऋषिपंचमीच्या पुण्य दिवशीं।<BR/> आधुनिक कालाचा हा ऋषि।<BR/> समाधिस्थ जहाला ।।६४।।<BR/><BR/>
विसाव्यामाजीं इतर।<BR/> श्रींची समाधी झाल्यावर।<BR/> जे का घडले चमत्कार।<BR/> त्यांचे वर्णन केलें असे ।।६५।।<BR/><BR/>
जे जे भाविक भक्त कोणी।<BR/> त्यांना त्यांना अजुनी।<BR/> दर्शन देती कैवल्यदानी ।<BR/> त्यांच्या इच्छा पुरवून ।।६६।।<BR/><BR/>
आतां हा एकविसावा।<BR/> अवघ्या कथेचा कळस बरवा।<BR/> हा अवध्यांचा लेखावा।<BR/> तुम्ही, सार श्रोते हो ।।६७।।<BR/><BR/>
प्रत्यक्षापरी प्रकार।<BR/> येथें होती वरच्यावर।<BR/> म्हणून म्हणणें आहे सार।<BR/> अवध्यांचे या अध्याया ।।६८।।<BR/><BR/>
वर्गणीच्या जोरें भलें।<BR/> समाधीचें काम झालें।<BR/> मनापासून भक्त झटले।<BR/> वर्गणी गोळा कराया ।।६९।।<BR/><BR/>
ऐसें भव्य सुंदर।<BR/> काम कोठें न भूमिवर ।<BR/> धर्मशाळा चौफेर।<BR/> चहुं बाजूंनीं बांधिल्या ।।१७०।।<BR/><BR/>
या भव्य कामाला।<BR/> बहुतांनीं हात लाविला।<BR/> त्यांचीं नांवें तुम्हांला।<BR/> सांगतां ग्रंथ वाढेल ।।७१।।<BR/><BR/>
मुख्य जे होते त्यांतून ।<BR/> त्यांची नांवें करितों कथन।<BR/> कुकाजीचा नंदन ।<BR/> हरी पाटील नाम ज्याचें ।।७२।।<BR/><BR/>
सांगवी गांवचा बनाजी ।<BR/> उमरीचा तो गणाजी ।<BR/> बटवाडीचा मेसाजी ।<BR/> लाडेगांवचा गंगाराम ।।७३।।<BR/><BR/>
भागु, नंदू, गुजाबाई ।<BR/> अकोल्याची बनाबाई ।<BR/> सुकदेव पाटलाची ती आई।<BR/> यांनी हजारों रुपये दिले ।।७४।।<BR/><BR/>
पाटील रामचंद्र कृष्णाजी ।<BR/> दुसरा दत्तु भिकाजी।<BR/> पळसखेडचा सुखदेवजी।<BR/> मार्तंड गणपती शेगांवचा ।।७५।।<BR/><BR/>
बालचंदाचा रतनलाल।<BR/> पंचगव्हाणचा दत्तूलाल।<BR/> त्याच गांवींचा बिसनलाल।<BR/> अंबरसिंग टाकळीचा ।।७६।।<BR/><BR/>
किसन बेलमंडळेकर ।<BR/> विठोबा पाटील चावरेकर।<BR/> हसनापुरचा राहणार ।<BR/> गंगाराम नाम ज्याचें ।।७७।।<BR/><BR/>
या दानशूरांनी ।<BR/> मोठमोठ्या रकमा देऊनि ।<BR/> केली मठाची उभारणी।<BR/> भक्तिस्तव समर्थांच्या ।।७८।।<BR/><BR/>
कोठ्या कचेरी स्वैंपाकघरें।<BR/> सोपे उत्तम प्रकारें ।<BR/> बांधिले असती साजिरे ।<BR/> समाधीच्या चौफेर ।।७९।।<BR/><BR/>
लोकांनी ज्या देणग्या दिल्या।<BR/> त्या बांधकामीं जिरून गेल्या।<BR/> परी पुष्कळ गोष्टी राहिल्या ।<BR/> बांधण्याच्या अवशेष ।।१८०।।<BR/><BR/>
त्यासाठीं युक्ति केली।<BR/> वर्गणी जमवण्यासाठीं भली ।<BR/> योजना ती ऐशी झाली।<BR/> ती ऐका विबुध हो ।।८१।।<BR/><BR/>
बसविला शेतसाऱ्यावर ।<BR/> समर्थांचा धार्मिक कर।<BR/> कोणासी न करतां जोर ।<BR/> रुपयामागें एक आणा ।।८२।।<BR/><BR/>
तैशीच बाजारपेठेशीं।<BR/> धान्य अथवा कपाशी।<BR/> जी येईल विकायासी ।<BR/> पट्टी बसविली त्यावर ।।८३।।<BR/><BR/>
गाडीमागें अर्धा आणा ।<BR/> हर्ष वाटे देतांना।<BR/> कां कीं समर्थांच्याचरणां ।<BR/> निष्ठा होती सर्वांची ।।८४।।<BR/><BR/>
समाधीपुढें स्वाहाकार ।<BR/> होऊन गेले अपार।<BR/> परी त्यांतून मोठे चार।<BR/> सर्वश्रुत जाहले ।।८५।।<BR/><BR/>
शतचंडीचें अनुष्ठान ।<BR/> ब्राह्मणांच्या करवीं जाण।<BR/> केलें आदरें करून।<BR/> किसनलाल शेठजीनें ।।८६।।<BR/><BR/>
अनुष्ठान शतचंडीचें।<BR/> करणे अति अवघड साचें।<BR/> अधिकन्यून ना खपायाचें।<BR/> जगदंबे कालिकेस ।।८७।।<BR/><BR/>
कांहीं चुकतां विधानांत।<BR/> तात्काळ होतें विपरीत ।<BR/> काम्य अनुष्ठानाप्रत।<BR/> भीति चहूं बाजूंनी ।।८८।।<BR/><BR/>
वडील किसनलालाचा ।<BR/> बंकटलाल नांवाचा ।<BR/> भक्त होता समर्थांचा।<BR/> एकनिष्ठ पहिल्यापून ।।८९।।<BR/><BR/>
पूर्ण आहुतीच्या दिवशीं।<BR/> त्या बंकटलाल भक्तासी।<BR/> व्याधी उद्भवली शरीरासी।<BR/> प्राणान्ताचा समय आला ।।१९०।।<BR/><BR/>
लोक गेले घाबरून ।<BR/> म्हणती हें काय आलें विघ्न।<BR/> शतचंडीचें अनुष्ठान ।<BR/> करतां विपरीत व्हावें कां ? ।।९१।।<BR/><BR/>
बंकटलाल म्हणे पुत्रासी।<BR/> भिऊं नकोस मानसीं।<BR/> माझा तारिता पुण्यरासी।<BR/> समाधीसी बसलासे ।।९२।।<BR/><BR/>
तो अवघें करील बरें।<BR/> नका होऊं बावरें।<BR/> पूर्ण आहुतीचें काम सारें ।<BR/> घ्यावें सशास्त्र उरकून ।।९३।।<BR/><BR/>
माझा स्वामी गजानन ।<BR/> येऊं न देई कदा विघ्न ।<BR/> भक्तांचें करण्या संरक्षण।<BR/> मुळींच बसला येथें तो ।।९४।।<BR/><BR/>
तेंच पुढें सत्य झालें।<BR/> व्याधीचें स्वरूप मावळलें ।<BR/> एका बाईचें निमालें ।<BR/> भूत शतचंडीत या ।।९५।।<BR/><BR/>
बनाजी तिडके सांगवीकर।<BR/> यांनी केला स्वाहाकार।<BR/> कसुऱ्याची राहाणार।<BR/> गुजाबाई नाम जिचें ।।९६।।<BR/><BR/>
चापडगांवींचा वामन ।<BR/> शामरावाचा नंदन ।<BR/> यांनीही एक यज्ञ ।<BR/> केला समाधीच्यापुढें ।।९७।।<BR/><BR/>
ऐसी धर्मकृत्यें किती तरी।<BR/> झालीं समर्थांसमोरी।<BR/> खरे खरेच साक्षात्कारी।<BR/> श्रीगजाननमहाराज ।।९८।।<BR/><BR/>
यावत् कालपर्यंत ।<BR/> लोक होते निष्ठावंत।<BR/> तावत् कालपर्यंत।<BR/> वन्हाड होता सुखी बहु ।।९९।।<BR/><BR/>
जसजसी निष्ठा कमी झाली।<BR/> तों तों विपन्न दशा आली।<BR/> अवदसेनें घातली।<BR/> माळ कंठी वन्हाडाच्या ।।२००।।<BR/><BR/>
विपुल पिकणें टाकिलें ।<BR/> काश्यपीनें पाहा भले।<BR/> नवे वाहूं लागले।<BR/> वारे सर्व वन्हाडांत ।।१।।<BR/><BR/>
वन्हाडाची ऐसी दैना ।<BR/> समर्थांसी पाहवेना।<BR/> म्हणून घेतलें आपणां।<BR/> कोंडोनीं त्यांनी जलांत ।।२।।<BR/><BR/>
तीस फुटांपासून ।<BR/> पाया आणिला भरून ।<BR/> तेथेंच कां हे जीवन ।<BR/> निर्माण व्हावें श्रोते हो ।।३।।<BR/><BR/>
म्हणून ऐसें वाटतें।<BR/> राग आला समर्थांतें ।<BR/> म्हणून त्यांनी जलातें ।<BR/> भोंवतीं केले निर्माण ।।४।।<BR/><BR/>
सुखसंपन्न पहिल्यापरी ।<BR/> वन्हाड व्हावा निर्धारी ।<BR/> ऐसे चित्तांत असल्या जरी ।<BR/> या वन्हाडी जनांच्या ।।५।।<BR/><BR/>
तरी त्या अवघ्या जनांनी।<BR/> श्रीगजाननाच्या चरणीं ।<BR/> पूर्ववत् निष्ठा ठेवूनी।<BR/> सुखालागीं अनुभवावें ।।६।।<BR/><BR/>
ऐसें न जरी करतील ।<BR/> तरी याहीपेक्षां येईल।<BR/> वन्हाडासी बिकट काळ ।<BR/> याचा विचार करा हो ।।७।।<BR/><BR/>
गजाननपदीं निष्ठा ठेवा ।<BR/> सुख अनुभव सर्वदा घ्यावा।<BR/> कुतर्कासी मुळीं न द्यावा।<BR/> ठाव आपुल्या मानसीं ।।८।।<BR/><BR/>
या गजाननरूप जमिनींत ।<BR/> जें जें कांहीं पेराल सत्य।<BR/> तें तें मिळणार आहे परत ।<BR/> बहुत होऊन तुम्हांला ।।९।।<BR/><BR/>
दाणे टाकिल्या खडकावरी।<BR/> त्यांची न रोपें होतीं खरीं।<BR/> याचा विचार अंतरीं।<BR/> सर्व काळ करा हो ।।२१०।।<BR/><BR/>
कंटाळा संतसेवेचा ।<BR/> ज्या ज्या प्रांता येत साचा।<BR/> त्या त्या प्रांती दुष्काळाचा।<BR/> प्रादुर्भाव होतसे ।।११।।<BR/><BR/>
धर्मश्रद्धा ही वाघीण ।<BR/> गेल्या मनरूपी दरींतून।<BR/> दुर्वासनेचे कोल्हे जाण ।<BR/> येऊन बसतील ते ठायां ।।१२।।<BR/><BR/>
भक्ति शूचिर्भूत अंगना ।<BR/> अभक्ति ही वारांगना ।<BR/> तिच्या नादीं लागल्या जाणा।<BR/> विटंबनाच सर्वत्र ।।१३।।<BR/><BR/>
सन्नीतीला सोडूं नका।<BR/> धर्मवासना टाकूं नका।<BR/> शत्रु ना माना एकमेकां।<BR/> तरीच शक्ति वाढेल ।।१४।।<BR/><BR/>
ऐसें तुम्ही वागल्यास।<BR/> येतील चांगले दिवस ।<BR/> या वन्हाड प्रांतास।<BR/> हें कधींही विसरूं नका ।।१५।।<BR/><BR/>
एकदां तरी वर्षांतून।<BR/> घ्यावें गजाननाचें दर्शन।<BR/> एकदां तरी पारायण।<BR/> करा गजाननचरित्राचें ।।१६।।<BR/><BR/>
हा एकवीस अध्यायांचा।<BR/> श्रीगजाननविजय नांवाचा।<BR/> नैवेद्य एकवीस मोदकांचा।<BR/> गजाननासी अर्पा हो ।।१७।।<BR/><BR/>
वा हे अध्याय साचार ।<BR/> माना एकवीस दुर्वांकुर।<BR/> पारायणरूपें निरंतर।<BR/> वाहाव्या गजाननासी ।।१८।।<BR/><BR/>
सद्भाव जो मानवाचा।<BR/> तोच दिवस चतुर्थीचा।<BR/> प्रेमरूपी चंद्राचा ।<BR/> उदय झाला पाहिजे ।।१९।।<BR/><BR/>
मग या ग्रंथाचे अक्षर ।<BR/> एकेक हे दुर्वांकुर ।<BR/> अर्थ शब्दांचा साचार ।<BR/> मोदक समजा विबुध हो ।।२२०।।<BR/><BR/>
ती अर्पून गजानना।<BR/> पारायणरूपी पारणा।<BR/> साधून घ्यावा करा ना ।<BR/> वेळ आतां थोडकाही ।।२१।।<BR/><BR/>
हा ग्रंथ ना कादंबरी ।<BR/> ती गजाननाची लीला खरी।<BR/> येथें जो अविश्वास धरी।<BR/> तो बुडेल निःसंशय ।।२२।।<BR/><BR/>
श्रीगजाननस्वामी-चरित ।<BR/> जो नियमें वाचील सत्य।<BR/> त्याचे पुरतील मनोरथ।<BR/> गजाननकृपेनें ।।२३।।<BR/><BR/>
हें गजाननचरित्र भागीरथी ।<BR/> कथा या तोय निश्चिती ।<BR/> महाराष्ट्र ओव्या तयावरती।<BR/> लहरी समजा विबुध हो ।।२४।।<BR/><BR/>
वा कल्पवृक्ष हें स्वामीचरित ।<BR/> शाखा अध्याय तयाप्रत।<BR/> पद्यरचना हीच सत्य।<BR/> पालवी या वृक्षाची ।।२५।।<BR/><BR/>
जो या ग्रंथी ठेवील भाव ।<BR/> त्यासी पावेल स्वामीराव ।<BR/> संकटीं त्याच्या घेईल धांव ।<BR/> रक्षण त्याचें करावया ।।२६।।<BR/><BR/>
हा ग्रंथ केवळ चिंतामणी।<BR/> चिंतिलें फळ देईल जाणी।<BR/> दृढतर विश्वास असल्या मनीं।<BR/> हें मात्र विसरूं नका ।।२७।।<BR/><BR/>
जेथें गजानन चरित्राचा ।<BR/> पाठ होईल नित्य साचा ।<BR/> तेथें वास लक्ष्मीचा ।<BR/> चिरकाल होईल हो ।।२८।।<BR/><BR/>
दरिद्रयासी मिळेल धन ।<BR/> रोगीयासी आरोग्य जाण।<BR/> साध्वी स्त्रीचें वांझपण ।<BR/> फिटेल त्याच्या वाचनें ।।२९।।<BR/><BR/>
निपुत्रिकासी होईल पुत्र ।<BR/> निष्कपटी मिळेल मित्र।<BR/> चिंता न राहील अणुमात्र।<BR/> या ग्रंथाच्या वाचका ।।२३०।।<BR/><BR/>
दशमी एकादशी द्वादशीला।<BR/> हा ग्रंथ जो वाची भला ।<BR/> अनुपम येईल भाग्य त्याला।<BR/> श्रीगजाननकृपेनें ।।३१।।<BR/><BR/>
गुरुपुष्य योगावरी ।<BR/> जो यांचें पारायण करी ।<BR/> बसून एक्या आसनावरी।<BR/> राहूनिया शूचिर्भूत ।।३२।।<BR/><BR/>
त्याच्या अवघ्या मनकामना ।<BR/> खचित होतील पूर्ण जाणा।<BR/> कसल्याही असोत यातना।<BR/> त्या त्याच्या निरसतील ।।३३।।<BR/><BR/>
जेथें हा राहील ग्रंथ ।<BR/> तेथें न कदा येई भूत।<BR/> लाग न साधे यत्किंचित् ।<BR/> तेथे ब्रह्मसमंधाचा ।।३४।।<BR/><BR/>
ऐसें याचें महत्त्व ।<BR/> ये भाविकाला प्रचीत।<BR/> कुटिल दुष्टदुर्जनांप्रत।<BR/> याचा अनुभव येणें नसे ।।३५।।<BR/><BR/>
मानसाची योजना ।<BR/> राजहंसासाठीं जाणा ।<BR/> तैसें हें संतसज्जनां ।<BR/> मानस स्वामीचरित ।।३६।।<BR/><BR/>
पूर्वकालीं ज्ञानेश्वर ।<BR/> मीरा मेहता कबीर।<BR/> नामा सावता चोखा महार।<BR/> गोरा बोधला दामाजी ।।३७।।<BR/><BR/>
उंबरखेडी ऐनाथ ।<BR/> सखाराम अमळनेरांत ।<BR/> वा देव मामलेदार यशवंत।<BR/> वा हुमणाबादी माणिकप्रभू ।।३८।।<BR/><BR/>
तेवींच ह्या वन्हाडांत।<BR/> गजाननस्वामी सद्गुरुनाथ।<BR/> फरक नाहीं यत्किंचित् ।<BR/> त्यांच्या यांच्या मधीं हो ।।३९।।<BR/><BR/>
आतां हीच विनंती ।<BR/> तुम्हां अवध्यां भाविकांप्रती ।<BR/> अत्यंत असूं द्यावी प्रीति।<BR/> श्रीगजाननाचे चरणीं ।।२४०।।<BR/><BR/>
म्हणजे तुमची येरझार ।<BR/> जन्ममृत्यूची साचार ।<BR/> होऊनिया व्हाल पार।<BR/> दुस्तर भवामधूनी ।।४१।।<BR/><BR/>
आतां स्वामी दयाघना !।<BR/> तुला येवो माझी करुणा ।<BR/> दासगणूच्या यातना ।<BR/> सकल निवारी कृपेनें ।।४२।।<BR/><BR/>
मी तुझा झालों भाट ।<BR/> मार्ग दावी मला नीट ।<BR/> दुर्वासनेचा येवो वीट।<BR/> चित्तामाजीं दयाळा ! ।।४३।।<BR/><BR/>
आमरण वारी घडो।<BR/> संतचरणी प्रेमा जडो।<BR/> अक्षयीचा वास घडो।<BR/> श्रीगोदेच्या तीराला ।।४४।।<BR/><BR/>
प्रसंग याचना करण्याचा।<BR/> मशीं नको आणूंस साचा ।<BR/> समर्था दासगणूचा।<BR/> अभिमान वाहावा मानसीं ! ।।४५।।<BR/><BR/>
मी सकल संतांचा चरणरज ।<BR/> माझी राखा तुम्ही लाज ।<BR/> हेंचि मागणें आहे आज।<BR/> पदर पसरून तुम्हांते ।।४६।।<BR/><BR/>
जैसी केलीस प्रेरणा ।<BR/> तैसेंच मी वदलों जाणा ।<BR/> हे स्वामी गजानना !।<BR/> तुझे चरित्र लिहितां कीं ।।४७।।<BR/><BR/>
शेगांवाचे मठांत।<BR/> कांही होते कागदपत्र ।<BR/> ते रतनसानें मजप्रत।<BR/> आणूनिया दाखविलें ।।४८।।<BR/><BR/>
त्यांच्या आधारे ग्रंथ लिहिला ।<BR/> कल्पनेचा ना उपयोग केला।<BR/> म्हणून अधिक न्यूनाला ।<BR/> मी नाहीं कारण ।।४९।।<BR/><BR/>
झालें असल्या अधिक न्यून ।<BR/> त्याची क्षमा गजानन ।<BR/> करो सर्वदा मजलागून ।<BR/> हीच आहे विनंती ।।२५०।।<BR/><BR/>
शके अठराशे एकसष्ठांत।<BR/> प्रमाथिनाम संवत्सरांत।<BR/> चैत्रमासीं शुद्धांत।<BR/> वर्षप्रतिपदेला ।।५१।।<BR/><BR/>
हा ग्रंथ कळसा गेला।<BR/> शेगांवनामे-ग्रामीं भला।<BR/> तो गजाननांनीं पूर्ण केला।<BR/> प्रथम प्रहरी बुधवारी ।।५२।।<BR/><BR/>
स्वस्ति श्रीदासगणूविरचित।<BR/> हा श्रीगजानन विजय नामें ग्रंथ।<BR/> नौका होवो भाविकांप्रत ।<BR/> भवसिंधु तरावया ।।२५३।।<BR/><BR/>
शुभं भवतु ।।<BR/> श्रीहरिहरार्पणमस्तु ।।<BR/><BR/>
।।इति श्रीगजानन विजय ग्रंथस्य एकविंशोऽध्यायः समाप्तः।।<BR/><BR/>
।। पुंडलीक वरदा हरिविठ्ठल ।।<BR/><BR/>
।। सीताकांतस्मरण जयजय राम ।।<BR/><BR/>
।। पार्वतीपते हरहर महादेव ।।<BR/> 
<BR/><BR/>
<BR/><BR/>