<h3 style="text-align: center;">॥ अध्याय १९ ॥ </h3>
<img src="images/Adhyay-19.jpg" style="width: 100%;"><BR/>
।।श्रीगणेशाय नमः।।<BR/> 
जयजयाजी आनंदकंदा ।<BR/> जयजयाजी अभेदा ।<BR/> माझें नमन तुझ्या पदा ।<BR/> असो सर्वदा अनन्यभावें ।।१।।<BR/><BR/>
हे राघवा रघुपती ।<BR/> पाव आतां शीघ्र गती।<BR/> माझा अंत पहाशी किती?।<BR/> हें कांहीं कळेना ।।२।।<BR/><BR/>
खऱ्या थोराशीं कठोरता ।<BR/> नाहीं शोभत अनंता ।<BR/> याचा विचार कांहीं चित्ता ।<BR/> करा आपुल्या ये काळीं ।।३।।<BR/><BR/>
मी दीनवाणें मारितों हांका।<BR/> मला दगा देऊं नका।<BR/> हे जगदीशा जगन्नायका।<BR/> पावा दासगणूस ।।४।।<BR/><BR/>
महाराज असतां शेगांवांत ।<BR/> विप्र एक काशिनाथ।<BR/> जो खंडेरावाचा होय सुत ।<BR/> गर्दे उपनांव जयाचें ।।५।।<BR/><BR/>
तो आला दर्शना ।<BR/> समर्थांच्या वंदिले चरणां।<BR/> मूर्ति पाहून त्याच्या मना।<BR/> आनंद झाला अतिशय ।।६।।<BR/><BR/>
माझ्या सन्माननीय वडिलानें।<BR/> जीं जीवन्मुक्ताचीं लक्षणें ।<BR/> लिहिलीं अनुभवानें ।<BR/> त्याची प्रत्यक्ष मूर्ति ही ।।७।।<BR/><BR/>
माझें भाग्य धन्य धन्य।<BR/> म्हणून हें पाहण्या चरण।<BR/> आलों खामगांवाहून।<BR/> त्याचें सार्थक झालें कीं ।।८।।<BR/><BR/>
तो समर्थांनीं लीला केली।<BR/> कोपरखिळी मारली।<BR/> काशिनाथाच्या पाठीस भली।<BR/> आपुल्या परमकृपेनें ।।९।।<BR/><BR/>
जा तुझा हेत पुरला।<BR/> वाट पाहे तारवाला।<BR/> या भाषणें घोंटाळला।<BR/> काशिनाथ मानसी ।।१०।।<BR/><BR/>
म्हणे काम ना माझें ये ठाईं।<BR/> मी न आलों मागण्या कांहीं।<BR/> तारवाला शिपाई।<BR/> वाट पहातो काय हें ? ।।११।।<BR/><BR/>
त्याचें गूढ कळेना ।<BR/> पुसण्या छाती होईना।<BR/> निमुटपणें वंदून चरणा ।<BR/> गेला निघून खामगांवीं ।।१२।।<BR/><BR/>
तों तारवाला शिपाई ।<BR/> उभा दारांत होता पाही ।<BR/> तार घेतली घाई घाई।<BR/> कशाची ती बघण्यास ।।१३।।<BR/><BR/>
तारेंत हा मजकूर।<BR/> तुमचा केला तक्रूर।<BR/> मुनसफीच्या हुद्दयावर।<BR/> मोर्शी तालुक्याकारणें ।।१४।।<BR/><BR/>
तें पाहतां आनंदला ।<BR/> कोपरखिळीचा अर्थ कळला।<BR/> त्या काशिनाथपंताला ।<BR/> पहा संतांचें ज्ञान कैसें? ।।१५।।<BR/><BR/>
असो एकदा नागपुरीं ।<BR/> समर्थांची गेली स्वारी ।<BR/> गोपाळ बुटीचिया घरीं।<BR/> त्याच्या अति आग्रहानें ।।१६।।<BR/><BR/>
ही भोसल्याची राजधानी ।<BR/> पूर्वकालीं होती जाणी ।<BR/> त्या शहराची आज दिनीं।<BR/> दैना झाली विबुध हो ।।१७।।<BR/><BR/>
स्वातंत्र्यरूपी प्राण गेला ।<BR/> खरा धनी याचक ठरला ।<BR/> परक्यांचा बोलबाला ।<BR/> झाला जया शहरांत ।।१८।।<BR/><BR/>
गज घोडे पालख्या अपार।<BR/> नाहींशा झाल्या साचार।<BR/> रस्त्यानें फिरे मोटार ।<BR/> अति जोराने विबुध हो ।।१९।।<BR/><BR/>
असो हा महिमा काळाचा।<BR/> नाहीं दोष कवणाचा।<BR/> वाडा गोपाळ बुटीचा।<BR/> होता सीताबर्डीवर ।।२०।।<BR/><BR/>
त्या भव्य सदनांत ।<BR/> नेऊन ठेविले सद्गुरुनाथ।<BR/> जैसा वाघ किल्ल्यांत ।<BR/> कोंडोनिया टाकावा ।।२१।।<BR/><BR/>
बुटीचा ऐसा विचार।<BR/> या सीताबर्डीवर।<BR/> महाराज ठेवावे निरंतर।<BR/> जाऊं न द्यावें शेगांवा ।।२२।।<BR/><BR/>
अक्रुरानें कृष्णाला ।<BR/> जैसा मथुरेमाजीं नेला।<BR/> तोच प्रकार येथें झाला।<BR/> काय वर्णन करावें ? ।।२३।।<BR/><BR/>
शेगांव पडलें भणभणीत ।<BR/> अवघे लोक दुःखित।<BR/> विनविती हरी पाटलाप्रत।<BR/> महाराज येथें आणा हो ।।२४।।<BR/><BR/>
कुडीमधून गेला प्राण।<BR/> कोण पुसे तिजलागुन?।<BR/> तैसें समर्थांवांचून।<BR/> शेगांव हें प्रेत पाहा ।।२५।।<BR/><BR/>
तुम्हीं गांवचे जमेदार ।<BR/> करा याचा विचार।<BR/> बुटी मोठा सावकार।<BR/> तेथें न आमुचा लाग लागे ।।२६।।<BR/><BR/>
टक्कर हत्तीहत्तींची ।<BR/> होणें आहे योग्य साची।<BR/> येथें आम्हांसम कोल्ह्यांची।<BR/> नाहीं मुळीं किंमत ।।२७।।<BR/><BR/>
जंबुमाळीसी लढायाला ।<BR/> मारुती हाच योग्य ठरला ।<BR/> जिंकावया कर्णाला ।<BR/> झाली योजना अर्जुनाची ।।२८।।<BR/><BR/>
तुम्हीं नागपुराप्रती जावें ।<BR/> समर्थांसी घेऊन यावें ।<BR/> आम्हां अवघ्यांस सुखवावें।<BR/> हीच आहे विनंति ।।२९।।<BR/><BR/>
इकडे बुटीच्या घरांत ।<BR/> आजुर्दे राहिलें संत।<BR/> जेवीं हस्तिनापुरांत ।<BR/> कृष्ण नाहीं आनंदला ।।३०।।<BR/><BR/>
महाराज म्हणती बुटीसी।<BR/> जाऊं दे मज शेगांवासी।<BR/> या आपुल्या भव्य सदनासी ।<BR/> ठेवून आम्हां घेऊं नको ।।३१।।<BR/><BR/>
तें बुटी मुळींच मानीना ।<BR/> समर्था जाऊं देईना।<BR/> अनागोंदीचा रामराणा ।<BR/> बुटी वाटे निःसंशय ।।३२।।<BR/><BR/>
बुटी भाविक होता जरी।<BR/> अहंता नव्हती गेली खरी।<BR/> श्रीमंतीचा गर्व भारी ।<BR/> त्याच्या ठाईं वसतसें ।।३३।।<BR/><BR/>
रोज ब्राह्मणभोजन ।<BR/> समर्थांपुढे सदा भजन ।<BR/> परी शेगांवचे येत जन ।<BR/> बंदी त्या तो करीतसे ।।३४।।<BR/><BR/>
जाऊं न देई दर्शना।<BR/> शेगांवचे लोकांना ।<BR/> बिगरपरवानगी श्रीमंतसदना।<BR/> जातां नये कवणासी ।।३५।।<BR/><BR/>
शेगांवचे लोक भले ।<BR/> जरी आणावया गेले ।<BR/> परी न कांही उपाय चाले।<BR/> गेले तसेंच आले परत ।।३६।।<BR/><BR/>
इकडे भक्त पाटील हरी।<BR/> कांहीं मंडळीं बरोबरी।<BR/> घेऊन निघाला नागपुरीं।<BR/> समर्थांसी आणावया ।।३७।।<BR/><BR/>
बसला अग्निरथांत ।<BR/> त्याच वेळीं वदलें संत।<BR/> त्या गोपाळ बुटीप्रत।<BR/> येणें रीति तें ऐका ।।३८।।<BR/><BR/>
अरे गोपाळा ! पाटील हरी।<BR/> निघाला यावया नागपुरीं।<BR/> तो येण्याच्या आंत परी।<BR/> मला येथून जाऊं दे ।।३९।।<BR/><BR/>
तो येथें आल्यावर ।<BR/> शांतता नाहीं राहणार ।<BR/> तो पडला जमेदार।<BR/> याचा विचार करावा ।।४०।।<BR/><BR/>
तुझ्या धनाच्या जोरावरी ।<BR/> उड्या या जाण निर्धारी।<BR/> तो मनगटाच्या बळावरी।<BR/> नेईल मजला येथून ।।४१।।<BR/><BR/>
हरी पाटील तेथें आला ।<BR/> शिपायानें अटकाव केला।<BR/> परी तो न त्यानें मानिला।<BR/> प्रवेश केला सदनांत ।।४२।।<BR/><BR/>
गोपाळ बुटीचिया घरीं ।<BR/> पंगत होती थोर खरी ।<BR/> पाटील आल्याच्या अवसरीं।<BR/> आले ब्राह्मण भोजना ।।४३।।<BR/><BR/>
ताटें चांदीचीं अवध्यांस ।<BR/> शिसमचे पाट बसण्यास ।<BR/> होत्या पातळ पदार्थांस।<BR/> वाट्या जवळ चांदीच्या ।।४४।।<BR/><BR/>
नानाविध पक्कान्नें।<BR/> होती भोजनाकारणें।<BR/> मध्यभागा आसन त्यानें।<BR/> मांडिले समर्थ बसण्यास ।।४५।।<BR/><BR/>
ऐशी बुटीची श्रीमंती।<BR/> तिचे वर्णन करूं किती ?।<BR/> ज्याला कुबेर बोलती।<BR/> लोक नागपूर प्रांतींचा ।।४६।।<BR/><BR/>
असो हरी पाटील सदनांत।<BR/> आले समर्था नेण्याप्रत।<BR/> तों महाराज निघाले धांवत।<BR/> द्वारीं त्यास भेटावया ।।४७।।<BR/><BR/>
वांसरा गाय पाहून ।<BR/> जैसी येई धांवून ।<BR/> तैसे स्वामी गजानन।<BR/> पाटलासाठीं धांवलें ।।४८।।<BR/><BR/>
चाल हरी शेगांवासी ।<BR/> येथे मुळी न राहणें मसी।<BR/> तूं आलास न्यावयासी ।<BR/> हें फार बरें झालें ।<BR/> ।।४ ९।।<BR/><BR/>
समर्थ जाऊं लागले ।<BR/> ते गोपाळाने पाहिले ।<BR/> अनन्यभावें चरण धरिले ।<BR/> समर्थांचे येऊन ।।५०।।<BR/><BR/>
विक्षेप माझा गुरुराया !।<BR/> नका करूं या समया ।<BR/> दोन घांस घेऊनिया।<BR/> इच्छित स्थला मग जावें ।।५१।।<BR/><BR/>
तैसेंच बुटी पाटलासी।<BR/> बोलूं लागले विनयेसी ।<BR/> तुम्ही घेऊन प्रसादासी।<BR/> जावें हेंच मागणें ।।५२।।<BR/><BR/>
येथें न रहाती महाराज।<BR/> हें समजून आलें आज ।<BR/> पंक्तित माझी राखा लाज ।<BR/> तुम्हीच पाटील येधवां ।।५३।।<BR/><BR/>
आत्तांच समर्थ गेले जरी।<BR/> लोक उपाशी उठतील तरी।<BR/> आणि अवघ्या नागपुरीं।<BR/> टीका माझी होईल पहा ।।५४।।<BR/><BR/>
भोजनें होईपर्यंत ।<BR/> महाराज राहिले तेथ ।<BR/> शेगांवची समस्त।<BR/> मंडळी पंक्तीस जेवली ।।५५।।<BR/><BR/>
भोजनोत्तर तयारी ।<BR/> निघण्याची ती झाली खरी।<BR/> दर्शनाची भीड भारी।<BR/> झाली बुटीच्या वाड्यांत ।।५६।।<BR/><BR/>
कुटुंब गोपाळ बुटीचें।<BR/> जानकाबाई नांवाचें।<BR/> परम भाविक होतें साचें।<BR/> गृहलक्ष्मीच होती जी ।।५७।।<BR/><BR/>
तिनें केली विनवणी।<BR/> महाराजांचे चरणीं ।<BR/> माझा हेतु मनींच्या मनीं।<BR/> बसूं पाहतो गुरुराया ! ।।५८।।<BR/><BR/>
तईं महाराज बोलले ।<BR/> तुझ्या मना मीं जाणीतलें।<BR/> ऐसें म्हणून लाविलें।<BR/> कुंकूं तिच्या कपाळास ।।५९।।<BR/><BR/>
आणखी एक पुत्र तुला।<BR/> परम सद्गुणी होईल भला।<BR/> अंती जाशील वैकुंठाला ।<BR/> सौभाग्यासह बाळे तूं ! ।।६०।।<BR/><BR/>
ऐसा आशीर्वाद देऊन।<BR/> निघते झाले दयाघन ।<BR/> त्या सीताबर्डींहून।<BR/> आले रघुजीच्या घरीं ।।६१।।<BR/><BR/>
हा भोसला राजा रघुजी।<BR/> उदार मनाचा भक्त गाजी।<BR/> ज्यानें ठेविला राम राजी।<BR/> आपुल्या शुद्ध वर्तनें ।।६२।।<BR/><BR/>
त्याचें लौकिकीं राज्य गेलें।<BR/> जें अशाश्वत होतें भलें ।<BR/> शाश्वत स्वरूपाचें आलें।<BR/> सद्गुरुभक्तीचें राज्य घरा ।।६३।।<BR/><BR/>
उत्तम प्रकारचा आदर ।<BR/> केला राजानें साचार।<BR/> त्याचा घेऊन पाहुणचार ।<BR/> रामटेकासी गेले पुढें ।।६४।।<BR/><BR/>
तेथें रामाचें दर्शन ।<BR/> घेऊन आले परतून ।<BR/> शेगांवाच्या मठा जाण।<BR/> हरी पाटलासमवेत ।।६५।।<BR/><BR/>
धार-कल्याणचे रंगनाथ।<BR/> जे थोर साधु मोंगलाईत।<BR/> होते ते भेटण्याप्रत ।<BR/> समर्थां आले शेगांवीं ।।६६।।<BR/><BR/>
अध्यात्माचीं बोलणीं ।<BR/> सांकेतिक केलीं दोघांनी।<BR/> त्याचा भावार्थ जाणण्या कोणी ।<BR/> तेथें नव्हता समर्थ ।।६७।।<BR/><BR/>
श्रीवासुदेवानंदसरस्वती।<BR/> कर्ममार्गी ज्याची प्रीति ।<BR/> कृष्णातटाका ज्यांची महती ।<BR/> माणगांवी जन्म ज्यांचा ।।६८।।<BR/><BR/>
ते येण्याचे अगोदर।<BR/> बाळाभाऊस साचार ।<BR/> बोलते झाले गुरुवर।<BR/> स्वामी गजानन सिद्धयोगी ।।६९।।<BR/><BR/>
अरे बाळा उदयिक।<BR/> माझा बंधु येतो एक।<BR/> मजलागीं भेटण्या देख।<BR/> त्याचा आदर करावा ।।७०।।<BR/><BR/>
तो आहे कर्मठ भारी।<BR/> म्हणून उद्यां पथांतरीं।<BR/> चिंध्या न पडूं द्या निर्धारी।<BR/> अंगण स्वच्छ ठेवा रे ।।७१।।<BR/><BR/>
चिंधी कोठें पडेल जरी।<BR/> तो कोपेल निर्धारी।<BR/> जमदग्नीची आहे दुसरी।<BR/> प्रतिमा त्या स्वामीची ।।७२।।<BR/><BR/>
तो कन्हाडा ब्राह्मण ।<BR/> शूचिर्भूत ज्ञानसंपन्न।<BR/> हें त्याचें कर्मठपण ।<BR/> कवचापरी समजावें ।।७३।।<BR/><BR/>
ऐसें बाळास आदले दिवशीं।<BR/> सांगते झाले पुण्यराशी ।<BR/> तों एक प्रहर दिवसासी।<BR/> स्वामी पातले तें ठायां ।।७४।।<BR/><BR/>
एकमेकांसी पाहतां।<BR/> दोघे हंसले तत्त्वतां।<BR/> हर्ष उभयतांच्या चित्ता ।<BR/> झाला होता अनिवार ।।७५।।<BR/><BR/>
एक कर्माचा सागर ।<BR/> एक योगयोगेश्वर।<BR/> एक मोगरा सुंदर।<BR/> एक तरू गुलाबाचा ।।७६।।<BR/><BR/>
एक गंगा भागीरथी ।<BR/> एक गोदा निश्चिती ।<BR/> एक साक्षात् पशुपती।<BR/> एक शेषशायी नारायण ।।७७।।<BR/><BR/>
स्वामी जेव्हां मठांत आले ।<BR/> तेव्हां गजानन होते बैसले ।<BR/> आपल्या पलंगावरी भले ।<BR/> चिटक्या करानें वाजवीत ।।७८।।<BR/><BR/>
स्वामी येतां चिटकी थांबली ।<BR/> दृष्टादृष्ट दोघां झाली ।<BR/> तैं स्वामींनीं विचारिली।<BR/> आज्ञा परत जावया ।।७९।।<BR/><BR/>
फार बरें म्हणून ।<BR/> गजाननें तुकविली मान।<BR/> स्वामी गेले निघून ।<BR/> बाळास कौतुक वाटलें ।।८०।।<BR/><BR/>
बाळ म्हणे गुरुराया ।<BR/> हें दृश्य पाहूनिया।<BR/> संशय उपजला चित्ता ठायां ।<BR/> त्याची निवृत्ति करा हो ।।८१।।<BR/><BR/>
त्यांचा मार्ग अगदी भिन्न ।<BR/> तुमच्या ह्या मार्गाहून।<BR/> ऐसें साच असून ।<BR/> तुमचा बंधु कसा तो ? ।।८२।।<BR/><BR/>
ऐसा प्रश्न ऐकिला।<BR/> समर्थ देती उत्तर त्याला ।<BR/> बरवा प्रश्न बाळा केला।<BR/> त्वां हा आज आम्हांतें ।।८३।।<BR/><BR/>
ईश्वराकडे जाण्याचे।<BR/> तीन मार्ग असती साचे ।<BR/> हे तिन्ही मार्ग ज्ञानाचे।<BR/> गांवा जाऊन मिळतात ।।८४।।<BR/><BR/>
स्वरूपें त्यांचीं भिन्न भिन्न ।<BR/> दिसतीं पाहाणारांकारण ।<BR/> तेणें घोटाळा वरितें मन।<BR/> पाहाणारांचें राजसा ! ।।८५।।<BR/><BR/>
सोवळें ओवळें संध्यास्नान ।<BR/> व्रत उपोषणें अनुष्ठान ।<BR/> या कृत्यांलागून।<BR/> अंगें म्हणावीं कर्माचीं ।।८६।।<BR/><BR/>
ही अंगे जो आचरी।<BR/> निरालसपणें खरी ।<BR/> तोच समजावा भूवरीं।<BR/> ब्रह्मवेत्ता कर्मठ ।।८७।।<BR/><BR/>
अधिक न्यून येथें होता।<BR/> कर्ममार्ग न ये हातां।<BR/> म्हणून विशेष तत्परता।<BR/> ठेविली पाहिजे आचरणीं ।।८८।।<BR/><BR/>
येथें एवढीच खबरदारी।<BR/> घ्यावी लागते जाण खरी।<BR/> परांकारणें दुरुत्तरीं।<BR/> कदा त्यानें ताडूं नये ।।८९।।<BR/><BR/>
आतां भक्तिमार्गाचें ।<BR/> ऐक हें लक्षण साचें।<BR/> भक्तिपंथानें जाणाराचें।<BR/> मन पाहिजे शुद्ध अती ।।९०।।<BR/><BR/>
मलीनता मनाठायीं।<BR/> अंशेही राहिल्या पाही।<BR/> त्याच्या हातां येत नाहीं ।<BR/> भक्तिरहस्य बापा रे ! ।।९१।।<BR/><BR/>
दया प्रेम लीनता।<BR/> अंगीं पाहिजे तत्त्वतां।<BR/> श्रवणीं पूजनीं आस्था।<BR/> पाहिजे त्याची विशेष ।।९२।।<BR/><BR/>
मुखामाजीं नामस्मरण ।<BR/> करणें हरीस जाणून ।<BR/> ऐशीं अंगे असती जाण।<BR/> या भक्तिमार्गाला ।।९३।।<BR/><BR/>
या अंगांसह जो भक्ती करी।<BR/> त्यालाच भेटे श्रीहरी।<BR/> भक्तिमार्गाची न ये सरी।<BR/> त्याचा विधी सोपा असे ।।९४।।<BR/><BR/>
परी तो करण्या आचरण ।<BR/> कर्माहून कठीण जाण ।<BR/> जेवीं गगनाचें जवळपण ।<BR/> नेत्रांलागीं दिसतसे ।।९५।।<BR/><BR/>
आतां योगमार्ग तिसरा ।<BR/> सांगतों मी ऐक खरा।<BR/> या योगमार्गाचा पसारा।<BR/> दोघांपेक्षां जास्त असे ।।९६।।<BR/><BR/>
परी हा पसारा निश्चयेंसी।<BR/> आहे ज्याचा त्याचे पासीं।<BR/> योगमार्ग साधण्यासी।<BR/> बाहेरचें न कांहीं लागे ।।९७।।<BR/><BR/>
जेवढें आहे ब्रह्मांडांत ।<BR/> तेवढें आहें पिंडांत ।<BR/> त्या पिंडांतील साहित्य।<BR/> घेऊन योग साधावा ।।९८।।<BR/><BR/>
आसनें रेचक कुंभक ।<BR/> इडापिंगलेचे भेद देख।<BR/> धौती मुद्रा त्राटक।<BR/> कळलें पाहिजे मानवां ।।९९।।<BR/><BR/>
कुंडली आणि सुषुम्ना।<BR/> यांचे ज्ञान पाहिजे जाणा।<BR/> आधी योग करणारांना ।<BR/> तरीच तो साधेल ।।१००।।<BR/><BR/>
या तिन्ही मार्गांचें ।<BR/> अंतिम फळ ज्ञान साचें।<BR/> परी तें ज्ञान प्रेमाचें ।<BR/> वीण* असतां कामा नये ।।१।।<BR/><BR/>
जें जें कृत्य प्रेमावीण।<BR/> तें तें अवघें आहे शीण ।<BR/> म्हणून प्रेमाचें रक्षण।<BR/> करणें तिन्ही मार्गांत ।।२।।<BR/><BR/>
काळा गोरा खुजा थोर।<BR/> कुरूप आणि सुंदर ।<BR/> हे शरीराचे प्रकार।<BR/> त्याची न बाधा आत्म्यातें ।।३।।<BR/><BR/>
आत्मा अवघ्यांचा आहे एक।<BR/> तेथें न पडे कदा फरक।<BR/> शरीरभेद व्यावहारिक।<BR/> त्याचें कौतुक कांहीं नसे ।।४।।<BR/><BR/>
तीच या तिन्हीं मार्गांची।<BR/> स्थिति तंतोतंत साची।<BR/> बाह्य स्वरूपें भिन्न त्यांचीं।<BR/> परी मूळ कारण एक असे ।।५।।<BR/><BR/>
मुक्कामास गेल्यावर ।<BR/> मार्गांचा न उरें विचार।<BR/> जो मार्गी चालतो नर।<BR/> महत्त्व त्याचें त्यास वाटे ।।६।।<BR/><BR/>
पथ चालण्या आरंभ झाला।<BR/> परी मुक्कामास नाहीं गेला।<BR/> अशाचाच होतो भला ।<BR/> तंटा पंथाभिमानानें ।।७।।<BR/><BR/>
या तिन्ही मार्गांचे ते पांथ ।<BR/> मुक्कामीं पोंचल्या होती संत ।<BR/> मग तयांच्या संबंधांत।<BR/> द्वैत नसे एतुलेंही ।।८।।<BR/><BR/>
वसिष्ठ, वामदेव, जमदग्नी ।<BR/> अत्री, पाराशर, शांडिल्य मुनी ।<BR/> हे कर्ममार्गाच्या सेवनीं।<BR/> मुक्कामासी पोंचले ।।९।।<BR/><BR/>
व्यास, नारद, कयाधूकुमर ।<BR/> मारुती, शबरी, अक्रूर ।<BR/> उद्धव, सुदामा, पार्थ, विदूर ।<BR/> हे गेले भक्तिमार्गें ।।११०।।<BR/><BR/>
श्री शंकराचार्य गुरुवर।<BR/> मच्छिंद्र, गोरख, जालंदर ।<BR/> हे चढले जिना थोर।<BR/> या योगमार्गाचा ।।११।।<BR/><BR/>
जो वसिष्ठा लाभ झाला।<BR/> तोच विदुराच्या पदरीं पडला ।<BR/> तोच मच्छिंद्रानें भोगिला।<BR/> फळामाजीं फरक नसे ।।१२।।<BR/><BR/>
तीच प्रथा पुढें चालली।<BR/> येथें न शंका घ्यावी मुळीं।<BR/> कर्ममार्गाची रक्षिली।<BR/> बूज श्रीपादवल्लभें ।।१३।।<BR/><BR/>
नरसिंहसरस्वती यतिवर ।<BR/> तैसेच झाले साचार।<BR/> ठिकाण ज्यांचे गाणगापूर।<BR/> वाडी, औदुंबर ख्यात जगीं ।।१४।।<BR/><BR/>
नामा, सावता, ज्ञानेश्वर।<BR/> सेना, कान्हु, चोखा महार।<BR/> दामाजीपंत ठाणेदार।<BR/> गेले भक्तिमार्गांनीं ।।१५।।<BR/><BR/>
शेख महंमद श्रीगोंद्यांत।<BR/> आनंदी स्वामी जालन्यांत ।<BR/> सुर्जीअंजनगांवांत।<BR/> देवनाथ चाहाते योगाचे ।।१६।।<BR/><BR/>
तैसेंच आहे सांप्रत ।<BR/> कर्ममार्गी वासुदेव रत।<BR/> मी धरला भक्तिपंथ।<BR/> आणिक बहुता जणांनीं ।।१७।।<BR/><BR/>
पळुसचे धोंडीबुवा।<BR/> सोनगीरचा नाना बरवा।<BR/> जालन्याचें यशवंतरावा ।<BR/> भक्तिपंथ साध्य झाला ।।१८।।<BR/><BR/>
खाल्ला आम्मा ती विदेही।<BR/> तेंवीं शिर्डीचे बाबा साई।<BR/> गुलाबरावांचें ठायीं।<BR/> ज्ञानदृष्टि असे रे ।।१९।।<BR/><BR/>
पहा चांदूर तालुक्याचा ।<BR/> वरखेडें नामें ग्रामाचा।<BR/> आडकूजी नामें संत साचा।<BR/> गेला याच वाटेनें ।।१२०।।<BR/><BR/>
मुन्हा गांवचें संतरत्न ।<BR/> झिंग्राजी तो होय जाण ।<BR/> तेवीं नागपूरचे ताजुद्दीन।<BR/> भक्तिमार्गासी चाहाते ।।२१।।<BR/><BR/>
या अवघ्या संतांचें ।<BR/> आचरण भिन्न प्रकारचें।<BR/> परी अधिकारी कैवल्याचे।<BR/> ते बैसले होऊनी ।।२२।।<BR/><BR/>
मार्ग असो कोणताही।<BR/> त्याचें मुळीं महत्त्व नाहीं ।<BR/> जो मुक्कामास जाई।<BR/> त्याचें कौतुक करणें असे ।।२३।।<BR/><BR/>
आम्ही ही भावंडें सारी ।<BR/> येतों झालों भूमिवरी।<BR/> कैवल्याच्या मार्गावरी ।<BR/> भाविक आणून सोडावया ।।२४।।<BR/><BR/>
जें ज्याला आवडेल ।<BR/> तिकडे तो जाईल।<BR/> आणि मोक्षरूपी भोगील फल।<BR/> त्या त्या पंथा आचरोनी ।।२५।।<BR/><BR/>
आतां नको पुसूंस कांहीं।<BR/> हें न कोणा सांगे पाही।<BR/> निवांत बसूं दे ये ठायीं।<BR/> पिसेंपणाच्या पासोडीनें ।।२६।।<BR/><BR/>
ज्याची निष्ठा बसेल ।<BR/> वा ! जो माझा असेल ।<BR/> त्याचेंच कार्य होईल।<BR/> इतरांची ना जरूर मला ।।२७।।<BR/><BR/>
ज्यासी अनुताप झाला ।<BR/> ब्रह्मज्ञान सांगणे त्याला।<BR/> उगीच तर्कटी वात्रटाला।<BR/> स्फोट त्याचा करूं नये ।।२८।।<BR/><BR/>
कोणी कांहीं म्हणोत ।<BR/> आपण असावें निवांत।<BR/> तरीच भेटे जगन्नाथ ।<BR/> जगद्गुरू जगदात्मा ।।२९।।<BR/><BR/>
ऐसा उपदेश ऐकिला।<BR/> बाळाभाऊच्या नेत्रांला ।<BR/> प्रेमाश्रूंचा लोटला ।<BR/> पूर तो न आवरे त्या ।।१३०।।<BR/><BR/>
अष्टभाव दाटले ।<BR/> शरीरा रोमांच उमटले।<BR/> वैखरीचें संपलें।<BR/> काम तेणें सहजची ।।३१।।<BR/><BR/>
मौनेंच केला नमस्कार ।<BR/> श्रीगजानन साधु थोर।<BR/> वन्हाड प्रांताचा उद्धार ।<BR/> करावयासी अवतरला ।।३२।।<BR/><BR/>
साळुबाई नांवाची ।<BR/> एक असे कण्व शाखेची।<BR/> ती होती महाराजांची।<BR/> मनापासून भक्तिण ।।३३।।<BR/><BR/>
तिला महाराज एके दिनीं ।<BR/> ऐशा परी वदले वाणी।<BR/> डाळ पीठ घेऊनी ।<BR/> स्वयंपाक करी अहोरात्र ।।३४।।<BR/><BR/>
जे येतील तयांना।<BR/> साळु घाल भोजना ।<BR/> येणेच तूं नारायणा।<BR/> प्रिय होशील निःसंशय ।।३५।।<BR/><BR/>
ती साळुबाई मठांत ।<BR/> आहे अजूनपर्यंत।<BR/> जी वैजापूरची असे सत्य ।<BR/> माहेर वाडेंघोडें जिचें ।।३६।।<BR/><BR/>
प्रल्हादबुवा जोशाला ।<BR/> होता कृपेचा योग आला।<BR/> तो न तया फलद झाला।<BR/> तयाचिया दुर्दैवें ।।३७।।<BR/><BR/>
खामगांवच्या सान्निध्यासी।<BR/> जलंब गांव परियेसी ।<BR/> त्या गांवचा रहिवासी।<BR/> तुळशीराम एक असे ।।३८।।<BR/><BR/>
पुत्र या तुळशीरामाचा।<BR/> आत्माराम नांवाचा ।<BR/> होता तैलबुद्धीचा।<BR/> वेदाध्ययनीं प्रेम ज्याचें ।।३९।।<BR/><BR/>
हा धर्मपीठ वाराणसी।<BR/> जी भागीरथीच्या तटा काशी।<BR/> तेथें गेला अध्ययनासी।<BR/> वेदवेदांग स्मृतीच्या ।।१४०।।<BR/><BR/>
प्रत्यहीं भागीरथीचें स्नान।<BR/> माधुकरीचें सेवी अन्न ।<BR/> गुरुगृहातें जाऊन।<BR/> करी अध्ययन श्रुतीचें ।।४१।।<BR/><BR/>
श्रोते विद्यार्थी ना तरी ।<BR/> अध्ययना जाती देशावरी।<BR/> शिकण्याऐवजीं परोपरी।<BR/> करूं लागती चैन ते ।।४२।।<BR/><BR/>
चैनीमाजीं गुंतल्या मन ।<BR/> मग कशाचें अध्ययन ? ।<BR/> बिरूड आंब्यालागून ।<BR/> लागतां नाश रसाचा ।।४३।।<BR/><BR/>
आत्माराम नव्हता यापरी।<BR/> विवेकसंपन्न सदाचारी ।<BR/> विद्या अवघी करून पुरी।<BR/> आला निजदेशातें ।।४४।।<BR/><BR/>
स्वदेशीं येतां शेगांवासी ।<BR/> गेला असे अति हर्षी ।<BR/> हजिरी ती द्यावयासी।<BR/> श्रीगजाननमहाराजा ।।४५।।<BR/><BR/>
तो वेदविद्येचा जाणता।<BR/> गजानन केवळ ज्ञानसविता।<BR/> आत्माराम वेद म्हणतां।<BR/> कोठें कोठें चुकतसे ।।४६।।<BR/><BR/>
त्या चुकीची दुरुस्ती।<BR/> करूं लागले सद्गुरुमूर्ती ।<BR/> आत्मारामाचे संगती ।<BR/> वेद म्हणती महाराज ।।४७।।<BR/><BR/>
ऐकतां त्यांचें वेदाध्ययन ।<BR/> तन्मय होती विद्वान् ।<BR/> न होय सराफावांचून।<BR/> किंमत त्या हिऱ्याची ।।४८।।<BR/><BR/>
शेवटीं समर्थांचेपाशीं।<BR/> आत्माराम राहिला आदरेंसी।<BR/> मधु टाकुनी मक्षिकेसी ।<BR/> जाणें कैसें आवडेल? ।।४९।।<BR/><BR/>
प्रत्यहीं सेवेकारण ।<BR/> यावें त्यानें जलंबाहून ।<BR/> चुकविला ना एकही दिन ।<BR/> ऐसा एकनिष्ठ भक्त तो ।।१५०।।<BR/><BR/>
समर्थांच्या पश्चात् ।<BR/> हाच होता मठांत।<BR/> पूजा अर्चा करण्याप्रत।<BR/> सद्गुरूंच्या समाधीची ।।५१।।<BR/><BR/>
मोबदला न घेतां भली।<BR/> एकनिष्ठ सेवा केली।<BR/> शेवटीं त्यानेंच अर्पिली।<BR/> इस्टेट आपली महाराजा ।।५२।।<BR/><BR/>
इस्टेट अल्प साचार।<BR/> एक जमीन एक घर।<BR/> येथें न दृष्टि किंमतीवर।<BR/> देणें आहे भाग पाहा ।।५३।।<BR/><BR/>
भिल्लिणीनें रामाला ।<BR/> बोरें देऊन वश केला।<BR/> तैसाच प्रकार हाही झाला।<BR/> म्हणून केलें वर्णन ।।५४।।<BR/><BR/>
स्वामी दत्तात्रय केदार।<BR/> दुसरा नारायण जामकर ।<BR/> निव्वळ दुधाचा ज्यांचा आहार ।<BR/> तो दुधाहारी बुवा ।।५५।।<BR/><BR/>
ऐसे श्रोते तिघे जण ।<BR/> स्वामींचे भक्त निर्वाण।<BR/> ज्यांनी आपुलें तनमन।<BR/> समर्थचरणीं अर्पिलें ।।५६।।<BR/><BR/>
मोरगांव भाकरे नांवाचा।<BR/> गांव बाळापूर तालुक्याचा।<BR/> तेथील मारुतीपंत पटवाऱ्याचा ।<BR/> वृत्तान्त ऐका थोडासा ।।५७।।<BR/><BR/>
श्रोते ! त्या मोरगांवांत।<BR/> मारुतीपंताच्या शेतांत।<BR/> पिकांचें रक्षण करण्याप्रत।<BR/> तिमाजी नामें माळी होता ।।५८।।<BR/><BR/>
तो माळी खळ्याभीतरीं।<BR/> निजला निशिच्या अवसरीं।<BR/> गाढ झोंप लागली खरी।<BR/> ते अवसरी तयाला ।।५९।।<BR/><BR/>
उलटून गेले दोन प्रहर ।<BR/> कुंभाराचे दहावीस खर।<BR/> खळ्यांत येऊनी दाण्यावर ।<BR/> पडले असती पांड्याच्या ।।१६०।।<BR/><BR/>
राखणदार झोंपी गेला।<BR/> गर्दभासी आनंद झाला।<BR/> ते खाऊं लागले जोंधळ्याला ।<BR/> राशींत तोंड घालूनी ।।६१।।<BR/><BR/>
हा पांड्या मारुतीपंत।<BR/> महाराजांचा होता भक्त ।<BR/> म्हणून सद्गुरुरायाप्रत ।<BR/> लीला करणें भाग आले ।।६२।।<BR/><BR/>
क्षणांत जाऊनी मोरगांवासी।<BR/> हांक मारिली तिमाजीसी ।<BR/> अरे ! जागा होई त्वरेसी ।<BR/> रासेसी गाढवें पडलीं ना ।।६३।।<BR/><BR/>
ऐसें मोठ्यानें बोलून ।<BR/> तिमाजीस जागे करून ।<BR/> महाराज पावले अंतर्धान।<BR/> खळ्यामधून तेधवां ।।६४।।<BR/><BR/>
तिमाजी उठून पाहतां ।<BR/> गाढवें दिसली तत्त्वतां।<BR/> म्हणे काय करूं आतां।<BR/> मालक रागे भरेल कीं ।।६५।।<BR/><BR/>
पिकाचें रक्षण करण्यासी।<BR/> त्यानें ठेविलें आहे मसीं।<BR/> विश्वासघात आज दिशीं।<BR/> झाला त्याचा माझ्या हातें ।।६६।।<BR/><BR/>
तो विश्वासला माझ्यावर ।<BR/> मी निजतां झालों निसूर ।<BR/> रास ही निम्यावर।<BR/> खाऊन टाकली गाढवांनी ।।६७।।<BR/><BR/>
आतां समजूत मालकाची।<BR/> कोण्या रीतिं घालूं साची।<BR/> पहा त्या वेळीं इमानाची।<BR/> किंमत होती लोकांस ।।६८।।<BR/><BR/>
ना तरी हल्लींचे नोकर ।<BR/> निमकहराम शिरजोर।<BR/> नफातोट्याची तिळभर ।<BR/> काळजी न त्यांना मालकाच्या ।।६९।।<BR/><BR/>
तिमाजी तैसा नव्हता ।<BR/> हळहळ लागली त्याच्या चित्ता ।<BR/> म्हणे काय जाऊन सांगू आतां ।<BR/> मी पांड्याकारणें ।।१७०।।<BR/><BR/>
कांहीं असो चुकीची।<BR/> माफी मागितली पाहिजे साची ।<BR/> उदार बुद्धि मारुतीची।<BR/> आहे तो क्षमाच करील ।।७१।।<BR/><BR/>
ऐसें मनाशीं बोलून ।<BR/> उदयास येतां नारायण।<BR/> तिमाजी गांवांत येऊन ।<BR/> पाय धरी पंतांचे ।।७२।।<BR/><BR/>
महाराज माझ्या झोंपेनीं ।<BR/> बुडविलें तुम्हांलागूनी ।<BR/> दहावीस गाढवांनी।<BR/> येऊन रास खाल्ली कीं ।।७३।।<BR/><BR/>
ती नुकसान किती झाली ।<BR/> ती पाहिजे पाहिली ।<BR/> खळ्यामाजीं जाऊनि भली ।<BR/> म्हणजे मज वाटेल बरें ।।७४।।<BR/><BR/>
मारुती म्हणाले त्यावर।<BR/> खळ्यांत यावया साचार ।<BR/> वेळ ना मला तिळभर।<BR/> मी निघालों शेगांवा ।।७५।।<BR/><BR/>
दर्शन घेऊन सद्गुरूचें।<BR/> त्या गजानन महाराजांचें।<BR/> उद्यां सकाळीं धान्याचें।<BR/> काय झालें ते पाहीन ।।७६।।<BR/><BR/>
ऐसें बोलून शेगांवाला।<BR/> मारुतीपंत येतां झाला।<BR/> दर्शनासाठी मठांत गेला ।<BR/> दहा अकराचे सुमारास ।।७७।।<BR/><BR/>
महाराज होते आसनावरी।<BR/> जगू पाटील समोरी।<BR/> बाळाभाऊ बद्ध करीं।<BR/> बसला जवळ पाटलाच्या ।।७८।।<BR/><BR/>
मारुतीनें दर्शन ।<BR/> घेतां केलें हास्यवदन।<BR/> तुझ्यासाठी मजकारण।<BR/> त्रास झाला रात्रीसी ।।७९।।<BR/><BR/>
तुम्ही माझे भक्त होतां।<BR/> मला राखण्या लावितां।<BR/> झोपाळू नोकर ठेवितां।<BR/> आणि आपण निजतां खुशाल घरीं ।।१८०।।<BR/><BR/>
मारुती काल रात्रीला।<BR/> खळ्यांत तिमाजी झोपीं गेला।<BR/> गाढवांचा सुळसुळाट झाला।<BR/> ते रास भक्षूं लागले ।।८१।।<BR/><BR/>
म्हणून मी जागें केलें ।<BR/> जाऊन तिमाजीसी भले।<BR/> रास सांभाळण्या सांगितलें ।<BR/> आणि आलों निघून ।।८२।।<BR/><BR/>
ऐसी खूण पटतांक्षणीं।<BR/> मारुतीनें जोडून पाणि।<BR/> मस्तक ठेवूनियां चरणीं।<BR/> ऐसें वचन बोलला ।।८३।।<BR/><BR/>
आम्हां सर्वस्वीं आधार।<BR/> आपुलाच आहे साचार।<BR/> लेंकराचा अवघा भार।<BR/> मातेचिया शिरीं असे ।।८४।।<BR/><BR/>
आमुचें म्हणून जें जें कांहीं।<BR/> तें अवघेंच आहे आपुले आई !।<BR/> सत्ता त्यावरी नाहीं ।<BR/> तुम्हांवीण कवणाची ।।८५।।<BR/><BR/>
खळें आणि जोंधळा ।<BR/> अवघाची आहे आपला।<BR/> तिमाजी नोकर नांवाला।<BR/> व्यवहार दृष्टीं आहे कीं ।।८६।।<BR/><BR/>
ब्रह्मांडाचें संरक्षण ।<BR/> आपण करितां येथून।<BR/> लेंकरासाठीं त्रास पूर्ण।<BR/> माता सोसी वरच्यावरी ।।८७।।<BR/><BR/>
मी लेंकरूं आपुलें।<BR/> म्हणूनिया आपण केलें।<BR/> खळ्यांत तें जाऊन भलें।<BR/> मोरगांवी संरक्षण ।।८८।।<BR/><BR/>
ऐसीच कृपा निरंतर।<BR/> स्वामी असावी माझ्यावर।<BR/> आतांच जाऊन करितों दूर।<BR/> नोकरीवरून तिमाजीला ।।८९।।<BR/><BR/>
ऐसें बोलतां मारुती ।<BR/> कौतुक वाटले समर्थांप्रती।<BR/> आणि भाषण केलें येणे रीति।<BR/> तें आतां अवधारा ।।१९०।।<BR/><BR/>
छे ! छे! वेड्या ! तिमाजीस।<BR/> नको मुळींच काढूंस।<BR/> नोकरीवरून खास।<BR/> त्याचे वर्म सांगतों तुला ।।९१।।<BR/><BR/>
तिमाजी नोकर इमानी ।<BR/> खळ्यांत गाढवें पाहूनी ।<BR/> दुःखी झाला असे मनीं।<BR/> तें म्यां तेव्हांच जाणिलें ।।९२।।<BR/><BR/>
रात्रीची हकीकत ।<BR/> तुला सांगावया प्रत ।<BR/> आला होता भीत भीत ।<BR/> सकाळी ना तुजकडे ।।९३।।<BR/><BR/>
तैं तूं म्हणालास त्याला ।<BR/> मी जातों आहे शेगांवाला।<BR/> उद्यां सकाळीं खळ्याला।<BR/> येऊनिया पाहीन ।।९४।।<BR/><BR/>
ऐसें गुरुवचन ऐकिलें।<BR/> मारुतीसी चोज जहालें।<BR/> पहा संतांचे कर्तृत्व भलें।<BR/> कैसें आहे अगाध ।।९५।।<BR/><BR/>
गाढवें खळ्यांत पडलेली ।<BR/> कोणीं न त्या सांगितलीं।<BR/> ती अंतर्ञानें जाणिलीं ।<BR/> गजाननानें श्रोते हो ।।९६।।<BR/><BR/>
शके अठराशें सोळासी।<BR/> महाराज बाळापुरासी।<BR/> असतां गोष्ट झाली ऐसी।<BR/> ती थोडकी सांगतों ।।९७।।<BR/><BR/>
तेथें सुखलाल बन्सीलालाची।<BR/> एक बैठक होती साची।<BR/> त्या बैठकीसमोर महाराजांची ।<BR/> स्वारी बैसली आनंदांत ।।९८।।<BR/><BR/>
मूर्ति अवघी दिगंबर।<BR/> वस्त्र नव्हतें तिळभर ।<BR/> त्या पाहून भाविक नर ।<BR/> नमन करून जात होते ।।९९।।<BR/><BR/>
तो होता हमरस्ता।<BR/> बाजारपेठेचा तत्त्वतां ।<BR/> त्या पंथानें जात होता ।<BR/> एक पोलीस हवालदार ।।२००।।<BR/><BR/>
नांव त्या हवालदाराचें।<BR/> नारायण आसराजी होतें साचें ।<BR/> समर्था पाहून डोकें त्याचें ।<BR/> फिरून गेलें तात्काळ ।।१।।<BR/><BR/>
तो म्हणे हा नंगा धोत।<BR/> मुद्दाम बसला पथांत।<BR/> साधू ना हा भोंदू सत्य।<BR/> त्याची उपेक्षा न करणें बरी ।।२।।<BR/><BR/>
ऐसे बोलून जवळीं गेला ।<BR/> अद्वातद्वां बोलूं लागला।<BR/> लाज कैसीं नाहीं तुजला ।<BR/> नंगा बसतोस रस्त्यावरी ।।३।।<BR/><BR/>
हें घे त्याचें प्रायश्चित्त।<BR/> तुला मी देतों आज येथ ।<BR/> ऐसें बोलून स्वामीप्रत।<BR/> मारूं लागला छडीनें ।।४।।<BR/><BR/>
वळ पाठपोटावरी ।<BR/> उठते झाले निर्धारी।<BR/> परी ना हवालदार आवरी।<BR/> मारता हात आपुला ।।५।।<BR/><BR/>
ऐसे तेधवां पाहून ।<BR/> एक गृहस्थ आला धांवून ।<BR/> आपुल्या दुकानामधून ।<BR/> हुंडीवाला नाम ज्याचें ।।६।।<BR/><BR/>
तो म्हणे हे हवालदार ।<BR/> तूं विचार कांहीं कर।<BR/> उगेंच सत्पुरुषावर ।<BR/> हात टाकणें बरें नव्हे ।।७।।<BR/><BR/>
कां कीं, संतांचा कैवारी।<BR/> एक आहे श्रीहरी ।<BR/> वळ त्यांच्या पाठीवरी।<BR/> उठले ते कां न दिसले तुला ? ।।८।।<BR/><BR/>
या कृत्यानें तुझा अंत।<BR/> जवळीं आला अत्यंत।<BR/> आजारीच मोडतो पथ्य।<BR/> मरावयाकारणें ।।९।।<BR/><BR/>
तेंच तूं आज केलें ।<BR/> हें न कांहीं बरें झालें।<BR/> अजून तरी उघडी डोळें।<BR/> माफी माग गुन्ह्याची ।।२१०।।<BR/><BR/>
हवालदार म्हणे माफीचें।<BR/> कारण मसीं न मागण्याचें ।<BR/> कावळ्याचे शापें साचें ।<BR/> काय ढोरें मरतील ! ।।११।।<BR/><BR/>
हा नंगा धोत हलकट।<BR/> बसला पाहून बाजारपेठ ।<BR/> तोंडानें गोष्टी चावट ।<BR/> अचाट ऐसा करीत हा ।।१२।।<BR/><BR/>
ऐशा ढोंग्याला मारणें ।<BR/> ईश्वर जरी मानील गुन्हे ।<BR/> तरी मग न्याया कारणें ।<BR/> जागाच नाहीं राहिली ।।१३।।<BR/><BR/>
तेंच पुढें सत्य झालें।<BR/> हवालदार पंचत्व पावले।<BR/> त्या बाळापूर नगरींत भले।<BR/> आपण केलेल्या कृत्यानें ।।१४।।<BR/><BR/>
एका पंधरवड्यांत ।<BR/> हवालदाराचे अवघे आप्त।<BR/> होते झाले भस्मीभूत ।<BR/> एका साधूस मारल्यानें ।।१५।।<BR/><BR/>
म्हणून अवध्या लोकांनीं।<BR/> साधूसमोर जपूनी।<BR/> वागावें प्रत्येकानीं।<BR/> खरें कळेपर्यंत ।।१६।।<BR/><BR/>
नगर जिल्ह्यांत संगमनेर।<BR/> प्रवरा नदीचे कांठावर।<BR/> गांव अति टुमदार।<BR/> त्याचें वर्णन करवेना ।।१७।।<BR/><BR/>
अनंतफंदी नांवाचा ।<BR/> कवि जेथें झाला साचा ।<BR/> तेथील हरी जाखड्याचा।<BR/> ऐका तुम्ही वृत्तान्त हा ।।१८।।<BR/><BR/>
हा हरी जाखडी माध्यंदिन।<BR/> होता यजुर्वेदी ब्राह्मण ।<BR/> गांवोगांव फिरून ।<BR/> पोट आपुलें भरितसे ।।१९।।<BR/><BR/>
तो फिरत फिरत शेगांवासी ।<BR/> आला समर्थ दर्शनासी।<BR/> बसतां झाला पायांपासीं।<BR/> श्रीगजानन स्वामींच्या ।।२२०।।<BR/><BR/>
तों हजारों घेती दर्शन।<BR/> कोणी ब्राह्मणभोजन।<BR/> कोणी खडीसाखर वांटून ।<BR/> नवस केलेला फेडितीं ।।२१।।<BR/><BR/>
तईं हरी म्हणे चित्तासी।<BR/> हा केवढा ज्ञानरासी ।<BR/> येऊनिया पायांपासीं ।<BR/> विन्मुख जाणें भाग मला ।।२२।।<BR/><BR/>
कां की दैव खडतर।<BR/> माझें आहे साचार।<BR/> निव्वळ पर्वत खडकावर ।<BR/> हरळ उगवेल कोठोनी ? ।।२३।।<BR/><BR/>
आज अन्न मिळालें।<BR/> उद्यांचे कोणीं पाहिलें।<BR/> ऐसें करीत संपले।<BR/> दिवस माझे आजवर ।।२४।।<BR/><BR/>
संग्रहासी नाहीं धन।<BR/> शेतवाडा मळा जाण।<BR/> मी ना मुळींच विद्वान् ।<BR/> मला कन्या कोण देईल ? ।।२५।।<BR/><BR/>
हे स्वामी गजानना ।<BR/> सच्चिदानंदा दयाघना ! ।<BR/> संसारसुखाची वासना ।<BR/> जहाली मनीं बलवत्तर ।।२६।।<BR/><BR/>
ती तूं पूर्ण करावी।<BR/> मुलें लेंकरें मला व्हावी ।<BR/> प्रथम बायको मिळावी।<BR/> कुलीन आज्ञाधारक ।।२७।।<BR/><BR/>
ऐसें जो इच्छी मनांत ।<BR/> तोंच त्याच्या अंगावर्त ।<BR/> थुंकते झाले सद्गुरुनाथ।<BR/> इच्छेस त्याच्या जाणूनी ।।२८।।<BR/><BR/>
या हरी जाखड्यानें ।<BR/> बावंच्या मागला मजकारणें ।<BR/> म्हणून आलें थुंकणें ।<BR/> या मूर्खाच्या अंगावर ।।२९।।<BR/><BR/>
संसारापासून सुटावया ।<BR/> लोक भजती माझ्या पाया।<BR/> यानें येथें येऊनिया।<BR/> संसारसुख मागितलें ।।२३०।।<BR/><BR/>
पहा जगाची रीत कैसी।<BR/> अवघेच इच्छिती संसारासी ।<BR/> सच्चिदानंद श्रीहरीसी।<BR/> पहाण्या न कोणी तयार ।।३१।।<BR/><BR/>
ऐसें आपणासी बोललें ।<BR/> पुन्हां जाखड्यासी पाहिलें।<BR/> जें जें तूं इच्छिलें ।<BR/> सांप्रतकालीं मनांत ।।३२।।<BR/><BR/>
तें तें अवघें होईल पूर्ण।<BR/> पुत्रपौत्र तुजलागून।<BR/> होतील संग्रहासी धन।<BR/> तेंही थोडकें राहील ।।३३।।<BR/><BR/>
जा आतां परत घरा।<BR/> सुखें करी संसारा।<BR/> करीत असावा परमेश्वरा।<BR/> आठव वेड्या! विसरूं नको ।।३४।।<BR/><BR/>
ऐसें तयासी बोलून ।<BR/> प्रसाद म्हणून थोडकें धन।<BR/> दिलें हरी जाखड्याकारण।<BR/> लग्न स्वतःचे करावया ।।३५।।<BR/><BR/>
हरी जाखड्या संगमनेरीं।<BR/> सुखी जाहला संसारीं।<BR/> महाराजांची वाणी खरी।<BR/> ती कोठून खोटी होईल ।।३६।।<BR/><BR/>
ऐसाच एक निमोणकर ।<BR/> गोविंदाचा कुमार।<BR/> रामचंद्र नामें साचार।<BR/> ओव्हरसिअरच्या हुद्यावरी ।।३७।।<BR/><BR/>
बेंद्रे वासुदेव सर्व्हेअर ।<BR/> होता त्याच्या बरोबर ।<BR/> तो आणि निमोणकर।<BR/> आले मुकना नदीवरी ।।३८।।<BR/><BR/>
हा मुकना नाला डोंगरांत।<BR/> आहे सह्याद्री पर्वतांत।<BR/> इगतपुरी तालुक्यांत ।<BR/> बुध हो नाशिक जिल्ह्याच्या ।।३९।।<BR/><BR/>
वनश्री ती रमणीय अती ।<BR/> तिचें वर्णन करूं किती ।<BR/> हरीण बालकें बागडती।<BR/> निर्भयपणें काननांत ।।२४०।।<BR/><BR/>
फलभारें तरूवर ।<BR/> वांकले असती अपार ।<BR/> वन्य पशु फिरती स्वैर।<BR/> बिब्बट लांडगे ते ठायां ।।४१।।<BR/><BR/>
असो या मुकन्या नाल्यापासी।<BR/> जवळ एका खोऱ्यासी।<BR/> एका जलाच्या प्रवाहासी ।<BR/> कपीलधारा नाम असे ।।४२।।<BR/><BR/>
तेथें प्रत्येक पर्वणीस।<BR/> भाविक येती स्नानास।<BR/> लौकिक याचा आसपास ।<BR/> तीर्थ म्हणून पसरलासे ।।४३।।<BR/><BR/>
असो एक्या पर्वणीसी ।<BR/> निमोणकर गेले स्नानासी।<BR/> योगाभ्यास थोडा यासी ।<BR/> येत होता विबुध हो ।।४४।।<BR/><BR/>
तो पूर्ण व्हावा म्हणून।<BR/> इच्छीत होतें त्याचें मन ।<BR/> गोसावी बैराग्यालागून।<BR/> पुसूं लागला तेथल्या ।।४५।।<BR/><BR/>
नाहीं नाहीं माहीत मात ।<BR/> ऐकूं येई सर्वत्र ।<BR/> तेणें निमोणकर चित्तांत।<BR/> हताश पूर्ण जहाला ।।४६।।<BR/><BR/>
काय करूं देवा आतां ।<BR/> मला योगाभ्यास शिकवितां ।<BR/> कोठे भेटेल तत्त्वतां ।<BR/> ती कृपा करून सांगणें ।।४७।।<BR/><BR/>
तो कपीलधारेवरी।<BR/> एक पुरुष देखिला अधिकारी।<BR/> ज्याचे हात गुडघ्यावरी ।<BR/> येऊन सहज लागले ।।४८।।<BR/><BR/>
उंच बांधा मुद्रा शांत।<BR/> बसला होता ध्यानस्थ ।<BR/> त्यास घातलें दंडवत।<BR/> निमोणकरानें अष्टांगेसी ।।४९।।<BR/><BR/>
बराच वेळ झाला जरी।<BR/> योगी न कांहीं बोले परी।<BR/> अस्तमानाची वेळ खरी ।<BR/> समीप येऊं लागली हो ।।२५०।।<BR/><BR/>
पोटीं ना अन्न तिळभर ।<BR/> बिन्हाड राहिलें बहु दूर।<BR/> कपीलधारेचे धरून नीर।<BR/> तुंब्यांत गोसावी निघाले ।।५१।।<BR/><BR/>
तैं निमोणकर म्हणे समर्था ! ।<BR/> अंत माझा किती पहातां।<BR/> ठाऊक असल्या योगगाथा।<BR/> मशीं कांहीं शिकवा हो ! ।।५२।।<BR/><BR/>
तो अखेर अस्तमानीं।<BR/> बोलते झाले कैवल्यदानी।<BR/> हा चित्रपट घेऊनी।<BR/> जा आपुलें काम करी ।।५३।।<BR/><BR/>
षोडशाक्षरी त्यावर।<BR/> मंत्र लिहिला आहे थोर ।<BR/> त्याचा वाणीनें निरंतर।<BR/> जप आपुला करावा ।।५४।।<BR/><BR/>
मंत्रप्रभावें थोडाबहुत।<BR/> योग येईल तुजप्रत।<BR/> योगमार्ग हा अत्यंत।<BR/> कठीण सर्व योगामध्यें।५५।।<BR/><BR/>
गोगलगाय शेप किडा।<BR/> हिमालया न देईल वेढा ! ।<BR/> सागरीचा सिंप किडा।<BR/> मेरू पर्वता न जाय कधीं ।।५६।।<BR/><BR/>
नेटाचा केला यत्न।<BR/> ब्रह्मचर्य संभाळून ।<BR/> येतील दहापांच आसन ।<BR/> धौती नौती केल्यावरी ।।५७।।<BR/><BR/>
जा पुढें न विचारी मला।<BR/> हा घे देतों प्रसाद तुला।<BR/> ऐसें बोलून उचलिला।<BR/> एक तांबडा खडा करें ।।५८।।<BR/><BR/>
तो देऊनियां मजसी।<BR/> गुप्त झाले पुण्यरासी।<BR/> तेच पुढें नाशिकासी।<BR/> गंगेवरी भेटले त्या ।।५९।।<BR/><BR/>
त्या पाहून निमोणकर।<BR/> गेले धांवत साचार।<BR/> शिर ठेवून पायांवर।<BR/> प्रश्न त्यांसी ऐसा केला ।।२६०।।<BR/><BR/>
महाराज माझा कंटाळा ।<BR/> कां हो ! आपणच कां केला ?।<BR/> आपुल्या नांव गांवाला ।<BR/> न सांगतांच गेला कीं ।।६१।।<BR/><BR/>
महाराज डोळे वटारून ।<BR/> बोलते झाले त्याकारण।<BR/> तांबडा खडा देऊन ।<BR/> नांव माझें कथिलें म्यां ।।६२।।<BR/><BR/>
नर्मदेचा गणपती।<BR/> तांबडा असतो निश्चिती।<BR/> तूं मूळचाच मूढमती।<BR/> रहस्य त्याचें न जाणिलें ।।६३।।<BR/><BR/>
म्हणून त्याचें गूढ तुला।<BR/> पडतें झालें जाण मुला ! ।<BR/> मी रहातों शेगांवाला ।<BR/> गजानन हे नांव माझें ।।६४।।<BR/><BR/>
धुमाळ सदनापर्यंत।<BR/> चाल माझ्या समवेत ।<BR/> पुन्हां भेटी तुजप्रत ।<BR/> होईल माझी ते ठायां ।।६५।।<BR/><BR/>
ऐसें बोलूनी निघाले ।<BR/> महाराज रस्त्यांत गुप्त झाले ।<BR/> भिरभिरी पाहूं लागले ।<BR/> चहूंकडे निमोणकर ।।६६।।<BR/><BR/>
कंटाळून अखेरी ।<BR/> धुमाळाच्या आले घरीं ।<BR/> तो गजानन महाराज ओसरीवरी।<BR/> बसलें ऐसें पाहिले ।।६७।।<BR/><BR/>
मौनेंच करून वंदन ।<BR/> कथिलें धुमाळाकारण ।<BR/> कपीलधारेपासून ।<BR/> जें कां झालें इथवरी ।।६८।।<BR/><BR/>
तें ऐकून धुमाळाला ।<BR/> अतिशय आनंद जहाला ।<BR/> तो म्हणे योगीराजाला ।<BR/> वाण कशाची सांग मज ।।६९।।<BR/><BR/>
हे अवघ्या सामर्थ्यांची।<BR/> खाण निःसंशय आहेत साची ।<BR/> सार्वभौमपदाची।<BR/> त्यांच्या पुढें न किंमत ।।२७०।।<BR/><BR/>
जो तांबडा खडा तुसी।<BR/> दिला तो ठेवून पाटासी।<BR/> करणें पूजा अर्चेसी।<BR/> सद्भावें निरंतर ।।७१।।<BR/><BR/>
योगाभ्यास ही समोरी ।<BR/> त्या खड्याच्या आदरें करी।<BR/> त्याच्या कृपेनें कांही तरी।<BR/> योगाभ्यास येईल ।।७२।।<BR/><BR/>
तेंच पुढें झालें सत्य ।<BR/> योगाभ्यास थोडाबहुत ।<BR/> आला निमोणकराप्रत।<BR/> श्रीगजाननकृपेनें ।।७३।।<BR/><BR/>
एक शेगांवचा रहिवासी ।<BR/> तुकाराम कोकाटे परियेसी ।<BR/> त्याची संतति यमसदनासी।<BR/> जाऊं लागली उपजतांच ।।७४।।<BR/><BR/>
म्हणून त्यानें समर्थांला ।<BR/> एकदां नवस ऐसा केला।<BR/> जरी देशील संततीला।<BR/> दीर्घायुषी गुरुराया ।।७५।।<BR/><BR/>
तरी एक मुलगा त्यांतून।<BR/> तुसी करीन अर्पण।<BR/> मनोरथ त्याचें पूर्ण ।<BR/> केले श्रीगजाननस्वामींनें ।।७६।।<BR/><BR/>
दोन तीन मुलें झाली।<BR/> परी नवसाची न राहिली।<BR/> आठवण तुकारामा भली।<BR/> संततीच्या मोहानें ।।७७।।<BR/><BR/>
तो थोरला मुलगा नारायण।<BR/> रोग झाला त्याकारण ।<BR/> औषधोपचार केलें जाण ।<BR/> परी न आला गुण कांहीं ।।७८।।<BR/><BR/>
नाडी बंद होऊ लागली।<BR/> नेत्रांची ती दृष्टि थिजली।<BR/> धुगधुगी मात्र उरली।<BR/> होती त्याच्या छातीला ।।७९।।<BR/><BR/>
ती स्थिती पाहून ।<BR/> तुकारामा झाली आठवण।<BR/> नवस केल्याची ती जाण।<BR/> एकदम त्या समयाला ।।२८०।।<BR/><BR/>
तुकाराम म्हणे गुरुराया ।<BR/> हा पुत्र माझा वांचलिया।<BR/> अर्पण करीन सदया।<BR/> सेवा तुमची करण्यास ।।८१।।<BR/><BR/>
ऐसा वचनबद्ध होतां क्षणीं ।<BR/> नाडी आली ठिकाणीं ।<BR/> हळुहळुं नेत्र उघडोनी ।<BR/> पाहूं लागला बाल तो ।।८२।।<BR/><BR/>
व्याधि बरी झाल्यावर।<BR/> तो नारायण नामे कुमार।<BR/> आणून सोडला मठावर।<BR/> नवस आपला फेडावया ।।८३।।<BR/><BR/>
तो नारायण अजूनी ।<BR/> आहे तया ठिकाणीं।<BR/> बोलिलेला नवस कोणी।<BR/> महाराजांचा चुकवूं नये ।।८४।।<BR/><BR/>
हेंच सांगण्या लोकांप्रत।<BR/> नारायण आहे जिवंत।<BR/> शेगांवी त्या मठांत।<BR/> संतचरित्र ना कादंबरी ।।८५।।<BR/><BR/>
असो पुढें आषाढमासीं।<BR/> महाराज गेले पंढरीसी।<BR/> घेऊन हरी पाटलासी।<BR/> विठ्ठलासी भेटावया ।।८६।।<BR/><BR/>
जो सर्व संतांचा।<BR/> ध्येयविषय साचा।<BR/> जो कल्पतरू भक्तांचा।<BR/> कमलनाभसर्वेश्वर ।।८७।।<BR/><BR/>
जो जगदाधार जगत्पति ।<BR/> वेद ज्याचे गुण गाती।<BR/> जो संतांच्या वसे चित्तीं।<BR/> रुक्मिणीपती दयाघन ।।८८।।<BR/><BR/>
पंढरीस आले गजानन।<BR/> चंद्रभागेचें केलें स्नान ।<BR/> गेलें घ्याया दर्शन।<BR/> पांडुरंगाचे राऊळीं ।।८९।।<BR/><BR/>
हे देवा पंढरीनाथा ।<BR/> हे अचिंत्या अद्वया समर्था ।<BR/> हे भक्तपरेशा रुक्मिणीकांता ।<BR/> ऐक माझी विनवणी ।।२९०।।<BR/><BR/>
तुझ्या आज्ञेनें आजवर।<BR/> भ्रमण केलें भूमिवर ।<BR/> जे जे भाविक होते नर।<BR/> त्यांचे मनोरथ पूर्ण केले ।।९१।।<BR/><BR/>
आतां अवतारकार्य संपलें।<BR/> हें तूं जाणसी वहिले।<BR/> पुंडलीक वरदा विठ्ठले ।<BR/> जाया आज्ञा असावी ।।९२।।<BR/><BR/>
देवा ! मी भाद्रपदमासीं।<BR/> जावया इच्छितों वैकुंठासी।<BR/> अक्षईचे रहावयासी।<BR/> तुझ्या चरणासन्निध ।।९३।।<BR/><BR/>
ऐसी करून विनवणी।<BR/> समर्थांनीं जोडिले पाणि ।<BR/> अश्रु आले लोचनीं।<BR/> विरह हरीचा साहवेना ।।९४।।<BR/><BR/>
हरी पाटील जोडून हातां ।<BR/> पुसूं लागला पुण्यवंता।<BR/> अश्रु कां हो सद्गुरुनाथा ।<BR/> आणिलें लोचनीं ये वेळां? ।।९५।।<BR/><BR/>
किंवा मी कांहीं सेवेला।<BR/> चुकलों आहे दयाळा।<BR/> म्हणून आपणां खेद झाला।<BR/> ते सांगा लवलाही ।।९६।।<BR/><BR/>
महाराज म्हणाले त्यावर ।<BR/> हरी पाटलाचा धरून कर।<BR/> सांगितले तरी न कळणार ।<BR/> त्याचें वर्म बापा तुला ।।९७।।<BR/><BR/>
तो विषय खोल भारी ।<BR/> तूं न पडावें त्या भीतरीं।<BR/> इतकेंच सांगतों श्रवण करी।<BR/> संगत माझी थोडी असे ।।९८।।<BR/><BR/>
चाल आतां शेगांवाला ।<BR/> तूं आपल्या ठिकाणाला।<BR/> तुमच्या पाटील वंशाला।<BR/> कांहीं न कमी पडेल ।।९९।।<BR/><BR/>
पंढरीचें मावंदे केलें।<BR/> शेगांवामाजी भलें।<BR/> चित्त चिंतेनें व्याप्त झालें ।<BR/> मात्र हरी पाटलाचें ।।३००।।<BR/><BR/>
तो म्हणे मंडळींस ।<BR/> महाराज वदले पंढरीस ।<BR/> संगत राहिली थोडे दिवस।<BR/> माझी विठूच्या राऊळीं ।।१।।<BR/><BR/>
पुढें श्रावणमास गेला।<BR/> क्षीणता आली तनूला ।<BR/> पुढें भाद्रपदमास आला ।<BR/> काय झालें तें ऐका ।।२।।<BR/><BR/>
गणेश चतुर्थीचें दिवशीं ।<BR/> महाराज म्हणाले अवध्यांसी ।<BR/> आतां गणपती बोळवण्यासी।<BR/> यावें तुम्ही मठांत ।।३।।<BR/><BR/>
कथा गणेशपुराणांत।<BR/> ऐशापरी आहे ग्रंथित।<BR/> चतुर्थीच्या निमित्त।<BR/> पार्थिव गणपती करावा ।।४।।<BR/><BR/>
त्याची पूजा अर्चा करून ।<BR/> नैवेद्य करावा समर्पण ।<BR/> दुसरे दिवशीं विसर्जून ।<BR/> बोळवावा जलामध्यें ।।५।।<BR/><BR/>
तो दिवस आज आला ।<BR/> तो साजरा पाहिजे केला।<BR/> या पार्थिव देहाला ।<BR/> तुम्ही बोळवा आनंदें ।।६।।<BR/><BR/>
दुःख न करावें यत्किंचित् ।<BR/> आम्ही आहों येथें स्थित ।<BR/> तुम्हां सांभाळण्याप्रती सत्य।<BR/> तुमचा विसर पडणें नसे ।।७।।<BR/><BR/>
हें शरीर वस्त्रापरी ।<BR/> बदलणें आहे निर्धारी।<BR/> ऐसें गीताशास्त्रांतरीं ।<BR/> भगवान् वदला अर्जुना ।।८।।<BR/><BR/>
जे जे ब्रह्मवेत्ते झाले।<BR/> त्यांनी त्यांनी ऐसेंच केलें ।<BR/> शरीरवस्त्रांसी बदलिलें ।<BR/> हें कांही विसरू नका ।।९।।<BR/><BR/>
चतुर्थीचा अवघा दिवस।<BR/> आनंदामाजीं काढिला खास ।<BR/> बाळाभाऊच्या धरिलें करास ।<BR/> आसनीं आपल्या बसविलें ।।३१०।।<BR/><BR/>
मी गेलों ऐसें मानूं नका।<BR/> भक्तीत अंतर करूं नका ।<BR/> कदा मजलागी विसरूं नका।<BR/> मी आहे येथेंच ।।११।।<BR/><BR/>
ऐसें भाषण करून ।<BR/> योगें रोधिला असे प्राण।<BR/> दिला मस्तकी ठेवून।<BR/> त्या महात्म्या पुरुषानें ।।१२।।<BR/><BR/>
शके अठराशें बत्तीस ।<BR/> साधारणनाम संवत्सरास।<BR/> भाद्रपद शुद्ध पंचमीस।<BR/> गुरुवारी प्रहर दिवसाला ।।१३।।<BR/><BR/>
प्राण रोधितां शब्द केला।<BR/> 'जय गजानन' ऐसा भला।<BR/> सच्चिदानंदीं लीन झाला ।<BR/> शेगांवामाझारीं ।।१४।।<BR/><BR/>
देहाचें तें चलनवलन।<BR/> पार गेलें मावळोन ।<BR/> स्वामी समाधिस्थ पाहून।<BR/> लोक हळहळूं लागले ।।१५।।<BR/><BR/>
पुकार झाली गांवांत ।<BR/> स्वामी झाले समाधिस्थ ।<BR/> ऐसी ऐकतां मात ।<BR/> हृदय पिटतीं नारीनर ।।१६।।<BR/><BR/>
गेला गेला साक्षात्कारी।<BR/> चालता बोलता श्रीहरी।<BR/> गेला गेला कैवारी।<BR/> आज दीनजनांचा ।।१७।।<BR/><BR/>
गेला आमुचा विसांवा।<BR/> गेला आमुचा सौख्यठेवा।<BR/> विझाला हा ज्ञानदिवा।<BR/> कालरूपी वाऱ्यानें ।।१८।।<BR/><BR/>
अहो गजाननस्वामी समर्था ! ।<BR/> आतां आम्हांस कोण त्राता ? ।<BR/> कां रे इतक्यांत पुण्यवंता ।<BR/> गेलास आम्हां सोडून ? ।।१९।।<BR/><BR/>
मार्तंड पाटील, हरी पाटील ।<BR/> विष्णुसा, बंकटलाल।<BR/> ताराचंद प्रेमळ ।<BR/> भक्त स्वामींचा जो असे ।।३२०।।<BR/><BR/>
श्रीपतराव कुळकर्णी ।<BR/> मठामाजीं जमले जाणी।<BR/> विचार केला अवध्यांनी।<BR/> ऐशा रीतिं श्रोते हो ।।२१।।<BR/><BR/>
आज आहे पंचमीचा दिवस।<BR/> समाधि न द्या स्वामीस।<BR/> हाळोपाळीच्या लोकांस ।<BR/> येऊं द्या हो दर्शना ।।२२।।<BR/><BR/>
आतां पुढें ही मूर्ति।<BR/> लोपणार आहे निश्चिती।<BR/> अस्तमानापर्यंत ती।<BR/> लोकांची ती वाट पाहा ।।२३।।<BR/><BR/>
ज्यांच्या नशिबीं असेल ।<BR/> तयांना दर्शन घडेल।<BR/> नका करूं आतां वेळ ।<BR/> जासूद धाडा चोहींकडे ।।२४।।<BR/><BR/>
गोविंदशास्त्री डोणगांवचे ।<BR/> एक विद्वान् होते साचे।<BR/> ते बोलिले आपुल्या वाचें।<BR/> सर्व लोकांस येणें रीतिं ।।२५।।<BR/><BR/>
त्यांच्या आवडत्या भक्तांसी ।<BR/> ते दर्शन देतील निश्चयेंसी।<BR/> तोपर्यंत प्राणासी ।<BR/> मस्तकीं धारण करतील ।।२६।।<BR/><BR/>
त्याची प्रचीति पहावया ।<BR/> नको कोठें लांब जाया।<BR/> पहा लोणी ठेवूनिया।<BR/> येधवां मस्तकीं स्वामींच्या ।।२७।।<BR/><BR/>
लोणी ठेवितां शिरावरी।<BR/> तें पघळूं लागलें निर्धारी।<BR/> जो तो त्याचें कौतुक करी।<BR/> बल हें योगशास्त्राचें ।।२८।।<BR/><BR/>
तो प्रकार पहातां।<BR/> गोविंदशास्त्री झाला बोलतां।<BR/> एक दिवसाची काय कथा ।<BR/> हे राहतील वर्षभर ।।२९।।<BR/><BR/>
निःसंशय ऐशा स्थितींत ।<BR/> परी हें करणें अनुचित।<BR/> आवडते अवघे आलिया भक्त ।<BR/> समाधि द्या स्वामीला ।।३३०।।<BR/><BR/>
तें अवघ्यांस मानवलें ।<BR/> स्वामींपुढें आदरें भलें।<BR/> भजन त्यांनी मांडिलें ।<BR/> हजार टाळ जमला हो ।।३१।।<BR/><BR/>
दूरदूरच्या भक्तांप्रत।<BR/> स्वामी जाऊन स्वप्नांत ।<BR/> आपुल्या समाधीची मात।<BR/> कळविते झालें विबुध हो ।।३२।।<BR/><BR/>
तया ऋषिपंचमीला ।<BR/> अपार मेळा मिळाला।<BR/> लोकांचा तो शेगांवाला।<BR/> घ्याया दर्शन स्वामींचें ।।३३।।<BR/><BR/>
रथ केला तयार ।<BR/> दिंड्या आल्या अपार।<BR/> सडे घातले रस्त्यांवर।<BR/> गोमयाचे बायांनी ।।३४।।<BR/><BR/>
रंगवल्या नानापरी ।<BR/> काढूं लागल्या चतुर नारी ।<BR/> दीपोत्सव झाला भारी।<BR/> त्या शेगांवग्रामाला ।।३५।।<BR/><BR/>
मूर्ति ठेविली रथांत।<BR/> मिरवणूक निघाली आनंदांत।<BR/> रात्रभरी शेगांवांत।<BR/> तो ना थाट वर्णवे ।।३६।।<BR/><BR/>
वाद्यांचे नाना प्रकार ।<BR/> दिंड्या मिळाल्या अपार ।<BR/> होऊं लागला भजनगजर ।<BR/> विठ्ठलाच्या नांवाचा ।।३७।।<BR/><BR/>
तुळशी बुक्का गुलाल फुलें।<BR/> भक्त उधळूं लागले ।<BR/> फुलांखाली झांकून गेले।<BR/> श्रीगजानन महाराज ।।३८।।<BR/><BR/>
बर्फी पेढ्यांस नाहीं मिती।<BR/> लोक वांटिती खिरापती ।<BR/> कित्येकांनी रथावरती।<BR/> रुपये पैसे उधळीले ।।३९।।<BR/><BR/>
ऐशी मिरवणूक रात्रभर ।<BR/> शेगांवीं निघून अखेर ।<BR/> उदयास येतां दिनकर ।<BR/> परत आली मठांत ।।३४०।।<BR/><BR/>
समाधीच्या जागेवरी।<BR/> मूर्ति नेऊन ठेविली खरी।<BR/> रुद्राभिषेक केला वरी।<BR/> अखेरचा देहाला ।।४१।।<BR/><BR/>
पूजा केली पंचोपचार ।<BR/> आरती उजळली अखेर ।<BR/> भक्तांनीं केला नामगजर ।<BR/> गजाननाचे नांवाचा ।।४२।।<BR/><BR/>
जय जय अवलिया गजानना ! ।<BR/> हे नरदेहधारी नारायणा !।<BR/> अविनाशरूपा आनंदघना !।<BR/> परात्परा जगत्पते ।।४३।।<BR/><BR/>
ऐशा भजनाभीतरीं ।<BR/> मूर्ति ठेविली आसनावरी ।<BR/> उत्तराभिमुख साजिरी ।<BR/> शास्त्रमार्गाप्रमाणें ।।४४।।<BR/><BR/>
अखेरचें दर्शन ।<BR/> अवध्यांनी घेतलें जाण ।<BR/> 'जय स्वामी गजानन'।<BR/> ऐसें मुखें बोलोनी ।।४५।।<BR/><BR/>
मीठ अर्गजा अबीर।<BR/> यांनीं ती भरली गार।<BR/> शिळा लावूनी केलें द्वार।<BR/> बंद भक्तांनी शेवटीं ।।४६।।<BR/><BR/>
दहा दिवसपर्यंत।<BR/> समाराधना चालली तेथ।<BR/> घेऊन गेले असंख्यात।<BR/> लोक स्वामींच्या प्रसादा ।।४७।।<BR/><BR/>
खरोखरीच संतांचा।<BR/> अधिकार तो थोर साचा ।<BR/> सार्वभौम राजाचा।<BR/> पाड नाहीं त्यांच्या पुढें ।।४८।।<BR/><BR/>
स्वस्ति श्रीदासगणूविरचित ।<BR/> हा श्रीगजानन विजय नामें ग्रंथ ।<BR/> भाविकां दावो सत्पथ ।<BR/> भक्ति हरीची करावया ।।३४९।।<BR/><BR/>
शुभं भवतु ।।<BR/> श्रीहरिहरार्पणमस्तु।<BR/> 
।।इति श्रीगजानन विजय ग्रंथस्य एकोनविंशोऽध्यायः समाप्तः।।<BR/><BR/>
<BR/><BR/>
<BR/><BR/>
