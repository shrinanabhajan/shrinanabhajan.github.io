<h3 style="text-align: center;">॥ अध्याय १३ ॥ </h3>
<img src="images/Adhyay-13.jpg" style="width: 100%;"><BR/>
।।श्रीगणेशाय नमः।।<BR/> 
हे संतवरदा श्रीधरा ।<BR/> हे दयेच्या सागरा ।<BR/> हे गोपगोपीप्रियकरा ।<BR/> तमालनीळा पाव हरी ।।१।।<BR/><BR/>
तुझें ईशत्व पाहण्याकरितां।<BR/> जेंव्हां झाला विधाता ।<BR/> गाई वासरें चोरितां ।<BR/> यमुनातटीं गोकुळांत ।।२।।<BR/><BR/>
तेव्हां तूं निजलीलेंकरून ।<BR/> गाई वासरें होऊन।<BR/> ब्रह्मदेवाकारण।<BR/> आपलें ईशत्व दाविले ।।३।।<BR/><BR/>
दुष्ट ऐशा कालियाला।<BR/> यमुनेमाजी तुडवून भला।<BR/> रमणकद्वीपा धाडिला।<BR/> गोप निर्भय करण्यास ।।४।।<BR/><BR/>
तेवीं माझ्या दुर्दैवा ।<BR/> तुडवुनीया वासुदेवा।<BR/> दासगणू हा करावा ।<BR/> निर्भय सर्व बाजूंनी ।।५।।<BR/><BR/>
मी अजाण भक्त तुझा हरी।<BR/> परी देवा कृपा करी।<BR/> मी आहे अनधिकारी ।<BR/> योग्य न तुझ्या कृपेस ।।६।।<BR/><BR/>
ऐसें जरी आहे सत्य ।<BR/> परी नको पाहूंस अंत ।<BR/> माझी चिंता वार त्वरित।<BR/> आपुल्या कृपाकटाक्षें ।।७।।<BR/><BR/>
आतां श्रोते सावधान ।<BR/> बंकट, हरी, लक्ष्मण।<BR/> विठू जगदेवादि मिळून।<BR/> गेले वर्गणी जमवावया ।।८।।<BR/><BR/>
भाविकांनीं वर्गणी दिली।<BR/> कुत्सितांनीं कुटाळी केली ।<BR/> वर्गणीची कां हो पडली।<BR/> जरूर तुमच्या साधूस्तव ।।९।।<BR/><BR/>
गजानन म्हणतां महासंत।<BR/> जें न घडे तें घडवीत ।<BR/> मग त्यांच्या मठाप्रत ।<BR/> वर्गणी ही कशाला ? ।।१०।।<BR/><BR/>
कुबेर त्यांचा भांडारी ।<BR/> मग कशास फिरता दारोदारी ?।<BR/> चिठ्ठी कुबेराच्यावरी ।<BR/> करा म्हणजे काम झालें ।।११।।<BR/><BR/>
ऐसें ऐकतां भाषण ।<BR/> जगदेव बोलला हांसोन ।<BR/> या भिक्षेचें कारण ।<BR/> आहे तुमच्या बऱ्यासाठीं ।।१२।।<BR/><BR/>
श्रीगजाननासाठीं।<BR/> नको बांधणें मठमठी।<BR/> ह्या अवघ्या आटाआटी।<BR/> तुमचें कल्याण व्हावयास ।।१३।।<BR/><BR/>
स्वामी गजाननाचा।<BR/> त्रैलोक्य हाचि मठ साचा ।<BR/> अवघीं वनें हा बगीचा ।<BR/> पलंग ज्यांचा मेदिनी ।।१४।।<BR/><BR/>
अष्टसिद्धी दासीपरी ।<BR/> राबताती ज्याच्या घरीं।<BR/> तो न तुमची पर्वा करी।<BR/> त्याचें वैभव निराळें ।।१५।।<BR/><BR/>
सविता सूर्यनारायण।<BR/> त्यासी दीप कोठून।<BR/> प्रकाश देऊ शकेल जाण ।<BR/> प्रतिकार करण्या तमाचा ।।१६।।<BR/><BR/>
तो मुळींच प्रकाशमयीं ।<BR/> त्याला दीपाचें काज नाहीं ।<BR/> हलकारा तो कोठून होई।<BR/> सार्वभौमा भूषवितां ? ।।१७।।<BR/><BR/>
इच्छा ऐहिक वैभवाची।<BR/> असते मानवांप्रति साची ।<BR/> ती आहे व्हावयाची।<BR/> पूर्ण या पुण्यकृत्यानें ।।१८।।<BR/><BR/>
रोग बरा करण्या भली।<BR/> औषधाची योजना केली ।<BR/> प्राणासाठीं नसे झाली ।<BR/> ती हे ध्यानी धरा हो ।।१९।।<BR/><BR/>
रोग भय शरीरास।<BR/> नाहीं मुळींच प्राणास।<BR/> जन्ममरण हेंही त्यास ।<BR/> नाही मुळी राहिलें ।।२०।।<BR/><BR/>
तैसी तुमची सुसंपन्नता ।<BR/> रक्षण व्हाया सर्वथा।<BR/> पुण्यरूप औषधी आतां।<BR/> मिळणें भाग आहे की ।।२१।।<BR/><BR/>
संपन्नता हें शरीर।<BR/> रोग त्याचे अनाचार ।<BR/> त्याचा नाश होणार।<BR/> या पुण्यरूप औषधीनें ।।२२।।<BR/><BR/>
म्हणून पुण्यसंचय करा।<BR/> कुतर्क ना चित्तीं धरा।<BR/> पुण्य मेदिनींमाजीं पेरा।<BR/> करा आपुल्या संपत्तीचा ।।२३।।<BR/><BR/>
बीज पेरिता खडकावर।<BR/> तें वायां जातें साचार।<BR/> त्यास कधीं ना येणार।<BR/> मोड हें ध्यानीं धरावें ।।२४।।<BR/><BR/>
अनाचार दुर्वासना ।<BR/> हे खडक असती जाणा।<BR/> तेथें टाकिल्यावरी दाणा।<BR/> ते किडे पांखरें भक्षिती ।।२५।।<BR/><BR/>
संतसेवेसमान ।<BR/> कोणतें नाहीं पुण्य आन ।<BR/> स्वामी सांप्रत गजानन।<BR/> मुगुटमणी संतांचें ।।२६।।<BR/><BR/>
संतकार्यास कांहीं देता ।<BR/> अगणित होतें सर्वथा ।<BR/> एक दाणा टाकितां।<BR/> मेदिनीमाजी कणीस होतें ।।२७।।<BR/><BR/>
त्या कणसास दाणे येती ।<BR/> एकाचेच बहुत होती ।<BR/> तीच पुण्याची आहे स्थिती।<BR/> हें बुध हो विसरूं नका ।।२८।।<BR/><BR/>
ऐसें बोलतां साचार ।<BR/> कुटाळ झाले निरुत्तर ।<BR/> खरें तत्त्व असल्यावर।<BR/> कुंठित गती तर्काची ।।२९।।<BR/><BR/>
नेता असल्या वजनदार ।<BR/> वर्गणी ती जमे फार।<BR/> क्षुल्लकाच्यानें न होणार ।<BR/> कार्य कधीं वर्गणीचें ।।३०।।<BR/><BR/>
असो मिळाल्या जागेवरी ।<BR/> कोट बांधिला सत्वरीं ।<BR/> झटूं लागलें गांवकरी ।<BR/> मग वाण कशाची? ।।३१।।<BR/><BR/>
बांधकाम कोटाचें।<BR/> चालतां शेगांवीं साचें ।<BR/> दगड चुना रेतीचें ।<BR/> सामान गाड्या वाहती ।।३२।।<BR/><BR/>
त्या वेळीं समर्थ स्वारी ।<BR/> होती जुन्या मठावरी।<BR/> त्यांनी विचार अंतरीं ।<BR/> ऐशा रीती केला हो ।।३३।।<BR/><BR/>
आपण तेथें बसल्याविणें ।<BR/> काम न चालें झपाट्यानें।<BR/> म्हणून कौतुक समर्थानें ।<BR/> केले कसें ते परियेसा ।।३४।।<BR/><BR/>
एका रेतीच्या गाडीवरी ।<BR/> समर्थांची बसली स्वारी।<BR/> तो गाडीवान झाला दुरी।<BR/> महार होता म्हणून ।।३५।।<BR/><BR/>
तयीं महाराज वदले तयास ।<BR/> कां रे खालीं उतरलास?।<BR/> आम्हां परमहंसांस ।<BR/> विटाळाची बाधा नसे ।।३६।।<BR/><BR/>
महार बोले त्यावरी ।<BR/> महाराज तुमच्या शेजारीं ।<BR/> मी न बसे गाडीवरी।<BR/> तें आम्हां उचित नसे ।।३७।।<BR/><BR/>
मारुती रामरूप झाला ।<BR/> परी रामासन्निध नाहीं बसला ।<BR/> तो उभाच पहा राहिला।<BR/> कर जोडुनी रामापुढें ।।३८।।<BR/><BR/>
बरें बापा तुझी मर्जी ।<BR/> त्यास हरकत नाहीं माझी ।<BR/> बैलांनो, नीट चला आजी।<BR/> गाडीवाल्यामागून ।।३९।।<BR/><BR/>
बैल तैसें वागले ।<BR/> नाही कशास बुजले ।<BR/> गाडीवाल्यावांचून आलें।<BR/> नीट सांकेतिक स्थलास ।।४०।।<BR/><BR/>
समर्थ खालीं उतरले ।<BR/> मध्यभागीं येऊन बसले।<BR/> तेथेंच हल्लीं काम झालें।<BR/> त्यांच्या भव्य समाधीचें ।।४१।।<BR/><BR/>
ही जागा शेगांवांत ।<BR/> आहे दोन नंबरांत ।<BR/> त्रेचाळीस पंचेचाळीस ।<BR/> सातशें सर्व्हे नंबराच्या ।।४२।।<BR/><BR/>
महाराज बसले ज्या ठिकाणीं ।<BR/> तीच यावी मेदिनी।<BR/> मध्यभागा म्हणूनी ।<BR/> हें करणें भाग पडलें ।।४३।।<BR/><BR/>
त्या दोन नंबरांतून ।<BR/> जागा थोडथोडी घेऊन ।<BR/> साधिला तो मध्य जाण ।<BR/> ऐसें चतुर कारभारी ।।४४।।<BR/><BR/>
एक एकराचा हुकूम झाला ।<BR/> परी बांधकामाच्या वेळेला ।<BR/> समाधिमध्य साधण्याला।<BR/> जागा थोडी पडली कमी ।।४५।।<BR/><BR/>
त्यासाठी म्हणून।<BR/> अकरा गुंठे जास्त जाण ।<BR/> जमीन ती घेऊन ।<BR/> बांधकाम चालविलें ।।४६।।<BR/><BR/>
पुढाऱ्यांच्या होतें मनीं।<BR/> वचन दिलें अधिकाऱ्यांनी ।<BR/> आणिक एक एकर तुम्हांलागुनी।<BR/> काम पाहून जागा देऊं ।।४७।।<BR/><BR/>
यास्तव केलें धाडस।<BR/> अकरा गुंठे घेण्यास ।<BR/> परी तें गेलें विकोपास ।<BR/> एका दुष्टाच्या बातमीमुळें ।।४८।।<BR/><BR/>
यामुळें पुढारी।<BR/> थोडे घाबरले अंतरीं ।<BR/> त्यांत जो पाटील होता हरी ।<BR/> तो बोलला समर्था ।।४९।।<BR/><BR/>
अकरा गुंठे जागेचा।<BR/> तपास करावया साचा ।<BR/> एक जोशी नांवाचा।<BR/> आला असे अधिकारी ।।५०।।<BR/><BR/>
हांसत हांसत पाटलाला।<BR/> समर्थानें शब्द दिला।<BR/> जागेबद्दल जो कां झाला।<BR/> दंड, तुम्हा तो माफ होईल ।।५१।।<BR/><BR/>
त्या अधिकारी जोशाप्रती।<BR/> समर्थानें दिली स्फूर्ती।<BR/> चाललेल्या प्रकरणावरती।<BR/> शेरा त्यांनी मारिला ।।५२।।<BR/><BR/>
कीं हा दंड झालेला।<BR/> विनाकारण आहे भला।<BR/> दंड ! गजानन संस्थेला।<BR/> परत द्यावा म्हणून ।।५३।।<BR/><BR/>
मी करून आलों चौकशी ।<BR/> जाऊन त्या शेगांवासी ।<BR/> या घडलेल्या प्रकारासी।<BR/> दंड होणें उचित नाहीं ।।५४।।<BR/><BR/>
म्हणून तो माफ केला।<BR/> ऐसा हुकूम जेव्हां आला।<BR/> तैं हरी पाटलाला।<BR/> आनंद झाला विशेष ।।५५।।<BR/><BR/>
तो म्हणे समर्थांचे ।<BR/> वाक्य ना खोटें व्हावयाचें।<BR/> मजवरी किटाळ महाराचें।<BR/> येऊन गेलें नुकतें एक ।।५६।।<BR/><BR/>
त्या वेळीं महाराजांनीं ।<BR/> भिऊं नकोस म्हणोनी ।<BR/> तुझ्या एकाही केसालागुनी।<BR/> धक्का न त्याचा बसेल ।।५७।।<BR/><BR/>
तेंच खरें अखेर।<BR/> घडून आलें साचार।<BR/> तैसाच हाही प्रकार।<BR/> आज दिनीं झालासे ।।५८।।<BR/><BR/>
समर्थवाक्य खोटें झालें।<BR/> ऐसें कोणी न कधी ऐकिलें।<BR/> असो शेगांवाचे लागले।<BR/> लोक भजनी स्वामींच्या ।।५९।।<BR/><BR/>
आतां नव्या जागेंत आल्यावर ।<BR/> जें कांहीं घडलें प्रकार ।<BR/> म्हणजे समर्थांचे चमत्कार ।<BR/> ते आतां वर्णितो ।।६०।।<BR/><BR/>
मेहेकरच्या सान्निध्याला।<BR/> सवडद नामें ग्राम भला ।<BR/> त्या गांवीचा एक आला ।<BR/> गंगाभारती गोसावी ।।६१।।<BR/><BR/>
यास होता महारोग ।<BR/> कुजून गेलें अवघें अंग ।<BR/> उरली न पडल्यावांचून भेग।<BR/> जागा दोन्ही पायांला ।।६२।।<BR/><BR/>
करपद बोटें झडून गेली ।<BR/> तनुप्रती चढली लाली ।<BR/> कानाच्या सुजल्या पाळी ।<BR/> कंडू सुटला तनूतें ।।६३।।<BR/><BR/>
म्हणून गंगाभारती।<BR/> त्या महारोगा त्रासला अती।<BR/> समर्थांची ऐकोन कीर्ति।<BR/> शेगांवासी पातला ।।६४।।<BR/><BR/>
श्रोते त्या गोसाव्याप्रत।<BR/> लोक आडवूं लागले बहुत ।<BR/> तुला रक्तपिती आहे सत्य।<BR/> तूं न जावें दर्शना ।।६५।।<BR/><BR/>
महाराज दिसतील ऐशा ठायीं।<BR/> उभा राहून दर्शन घेई।<BR/> कधींही ना जवळ जाई।<BR/> त्यांचे चरण धरावया ।।६६।।<BR/><BR/>
हा स्पर्शजन्य रोग फार।<BR/> म्हणून वैद्य डॉक्टर।<BR/> सांगती याचा विचार।<BR/> तूं आपुल्या मनीं करी ।।६७।।<BR/><BR/>
परी एके दिनी गंगाभारती ।<BR/> चुकवून अवघ्या लोकांप्रती।<BR/> येता झाला सत्वर गती।<BR/> प्रत्यक्ष दर्शन घ्यावया ।।६८।।<BR/><BR/>
डोई ठेवितां पायावर ।<BR/> समर्थांनी चापट थोर ।<BR/> मारिली त्याच्या डोक्यावर ।<BR/> अति जोरानें विबुध हो ।।६९।।<BR/><BR/>
म्हणून तो उभा ठेला।<BR/> समर्थांस न्याहाळू लागला।<BR/> स्वामींनी त्याचे थोबाडाला।<BR/> दोन्ही करें ताडिलें ।।७०।।<BR/><BR/>
फडाफड मारिल्या मुखांत।<BR/> आणिक वरती एक लाथ।<BR/> खाकरोनी बेडक्याप्रत ।<BR/> थुंकले त्याच्या तनूवरी ।।७१।।<BR/><BR/>
तोच त्याने मानिला।<BR/> समर्थांचा प्रसाद भला।<BR/> बेडका होता जो कां पडला ।<BR/> तयाचिया अंगावर ।।७२।।<BR/><BR/>
तो त्याने घेऊन करी ।<BR/> चोळून अवघ्या शरीरी।<BR/> लाविता झाला मलमापरी।<BR/> आपुल्या सर्व अंगास ।।७३।।<BR/><BR/>
तो प्रकार पाहतां ।<BR/> एक कुटाळ तेथे होता।<BR/> तो गोसाव्यासी बोलतां।<BR/> झाला पाहा येणें रीति ।।७४।।<BR/><BR/>
आधीच शरीर नासलें।<BR/> तुझें आहे बापा भलें।<BR/> त्यावरी यांनीं टाकिले।<BR/> या अमंगळ बेडक्यातें ।।७५।।<BR/><BR/>
तो तूं प्रसाद मानिला ।<BR/> अवघ्या अंगातें चोळिला।<BR/> जा लावून साबणाला।<BR/> धुवून टाकी सत्वर ।।७६।।<BR/><BR/>
हे ऐसे वेडे पीर ।<BR/> विचरूं लागतां भूमीवर।<BR/> त्यांशीं अंधश्रद्धेचें नर ।<BR/> साधू ऐसे मानिती ! ।।७७।।<BR/><BR/>
त्याचा परिणाम ऐसा होतो ।<BR/> अविधि कृत्यांस ऊत येतो ।<BR/> तो येतां सहज जातो ।<BR/> समाज तो रसातळां ।।७८।।<BR/><BR/>
यासी तुझेंच उदाहरण।<BR/> तूं औषध घेण्याचे सोडून।<BR/> आलास की रे धांवून ।<BR/> या वेड्यापिशापाशीं ।।७९।।<BR/><BR/>
गोसावी तें ऐकतां ।<BR/> हसूं लागला सर्वथा ।<BR/> म्हणे तुम्ही येथेंच चुकतां।<BR/> याचा करा विचार ।।८०।।<BR/><BR/>
अमंगळ साधूपासी।<BR/> कांहीं न राहातें निश्चयेसी ।<BR/> कस्तुरीच्या पोटाशी।<BR/> दुर्गंधी ना वसे कदा ।।८१।।<BR/><BR/>
तुम्हां दिसला बेडका।<BR/> तो हा प्रत्यक्ष मलम देखा।<BR/> कस्तुरीच्या सारखा।<BR/> सुवास येतो यालागीं ।।८२।।<BR/><BR/>
तुम्हां संशय असल्यास।<BR/> पाहा माझ्या अंगास।<BR/> हात लावूनिया खास।<BR/> म्हणजे कळून येईल कीं ।।८३।।<BR/><BR/>
त्यांत थुंक्याचें नांव नाहीं ।<BR/> अवघी औषधी आहे पाही ।<BR/> मी इतुका वेडा नाहीं ।<BR/> बेडक्यास मलम मानणारा ।।८४।।<BR/><BR/>
तुझा त्यासी संबंध नव्हतां।<BR/> म्हणून बेडका दिसला तत्त्वतां।<BR/> समर्थांची योग्यता।<BR/> त्वां न मुळीं जाणिली ।।८५।।<BR/><BR/>
त्याचें पाहण्या प्रत्यंतर ।<BR/> चाल जाऊं एकवार।<BR/> स्नान केलेल्या जागेवर।<BR/> वेळ आतां करूं नको ।।८६।।<BR/><BR/>
समर्थ स्नान प्रतिदिवशीं।<BR/> करतील ज्या जागेसी।<BR/> तेथल्या ओल्या मातीसी।<BR/> मी लावितों निजांगा ।।८७।।<BR/><BR/>
ऐसा संवाद तेथे झाला ।<BR/> दोघे गेले स्नानस्थला ।<BR/> तो कुटाळासी आला।<BR/> अनुभव गोसाव्यापरीच ।।८८।।<BR/><BR/>
मृत्तिका स्नानस्थलाची ।<BR/> दोघांनीही घेतली साची ।<BR/> तो गोसाव्याच्या हातीं ।<BR/> बैसली औषधी होऊन ।।८९।।<BR/><BR/>
कुटाळाच्या हातांत।<BR/> ओलीच माती आली खचित् ।<BR/> दुर्गंधीही किंचित् ।<BR/> येत होती तियेला ।।९०।।<BR/><BR/>
तो प्रकार पाहतांक्षणीं ।<BR/> कुटाळ घोटाळला मनीं।<BR/> कुत्सित कल्पना सोडूनी ।<BR/> शरण गेला समर्था ।।९१।।<BR/><BR/>
असो कोणी गोसाव्यातें ।<BR/> जवळ बसू देत नव्हते।<BR/> हा दूर बसून भजनातें ।<BR/> करी स्वामीपुढें नित्य ।।९२।।<BR/><BR/>
आवाज गंगाभारतीचा ।<BR/> पहाडी गोड मधुर साचा ।<BR/> अभ्यास होता गायनाचा।<BR/> त्या गंगाभारतीला ।।९३।।<BR/><BR/>
ऐसें पंधरा दिवस गेले।<BR/> रोगाचें स्वरूप पालटलें ।<BR/> लालीनें तें सोडिलें ।<BR/> तयाचिया अंगाला ।।१४।।<BR/><BR/>
चाफे झाले पूर्ववत्।<BR/> भेगा पदींच्या निमाल्या समस्त ।<BR/> दुर्गंधीचा मोडला त्वरित ।<BR/> ठाव त्याचा श्रोते हो ।।९५।।<BR/><BR/>
गोसाव्याचें ऐकून भजन ।<BR/> होई संतुष्ट समर्थमन ।<BR/> प्रत्येक जिवाकारण ।<BR/> गायन हें आवडतें ।।९६।।<BR/><BR/>
बायको गंगाभारतीची।<BR/> अनसूया नांवाची ।<BR/> ती शेगांवीं आलीं साची ।<BR/> न्याया निज पतीला ।।९७।।<BR/><BR/>
संतोषभारती कुमार ।<BR/> होता तिच्या बरोबर।<BR/> येऊन पतीस जोडिले कर।<BR/> चला आतां गांवातें ।।९८।।<BR/><BR/>
तुमची व्याधी बरी झाली।<BR/> ती मी दृष्टीं पाहिली ।<BR/> समर्थ साक्षात् चंद्रमौळी।<BR/> आहेत हेंच खरें असे ।।९९।।<BR/><BR/>
मुलगा तेंच बोलला ।<BR/> म्हणे बापा गांवीं चला।<BR/> पुसून गजानन महाराजाला ।<BR/> येथें राहणें पुरें झालें ।।१००।।<BR/><BR/>
गंगाभारती म्हणे त्यावर ।<BR/> मला नका जोडू कर।<BR/> आजपासून साचार।<BR/> मी तुमचा खचित नाहीं ।।१।।<BR/><BR/>
ही अनाथांची माऊली ।<BR/> स्वामी गजानन येथें बसली।<BR/> त्यांनी माझी उतरविली ।<BR/> धुंदी चापट मारून ।।२।।<BR/><BR/>
राख लाविली अंगाप्रत ।<BR/> आणि चित्त तुझें संसारात।<BR/> केलीस विटंबना बहुत।<BR/> या भगव्या वस्त्राची ।।३।।<BR/><BR/>
ऐसें संकेतें बोलले ।<BR/> थापट्या मारून जागें केलें।<BR/> आतां डोळे उघडिलें।<BR/> संसाराचा संबंध नको ।।४।।<BR/><BR/>
हे संतोषभारती कुमारा ।<BR/> तूं तुझ्या आईस नेई घरा ।<BR/> येथें नकोस राहूं जरा।<BR/> सवडद जवळ करावें ।।५।।<BR/><BR/>
हिचें जीवमान जोंवरी।<BR/> तोंवरी हिची सेवा करी।<BR/> ही तुझी माय खरी।<BR/> हिला अंतर देऊं नको ।।६।।<BR/><BR/>
मातोश्रींची करितां सेवा।<BR/> तो प्रिय होतो वासुदेवा।<BR/> पुंडलिकाचा ठेवावा।<BR/> इतिहास तो डोळ्यांपुढे ।।७।।<BR/><BR/>
मी येता सवडदांत ।<BR/> पुन्हां रोग होईल पूर्ववत् ।<BR/> म्हणून त्या आग्रहांत ।<BR/> तुम्हीं न पडावे दोघांनी ।।८।।<BR/><BR/>
आजवरी तुमचा होतो ।<BR/> आतां देवाकडे जातो ।<BR/> नरजन्माचा करून घेतों ।<BR/> कांहीं तरी उपयोग ।।९।।<BR/><BR/>
हा वाया गेला खरा।<BR/> नराचा जन्म साजिरा ।<BR/> चुकेल चौऱ्याशींचा फेरा।<BR/> ऐसें साच सांगितलें ।।११०।।<BR/><BR/>
समर्थकृपेनें निश्चिती।<BR/> झाली मला ही उपरती ।<BR/> या परमार्थखिरींत माती ।<BR/> टाकूं नका रे मोहाची ।।११।।<BR/><BR/>
ऐसें सांगून कुटुंबाला।<BR/> मुलासह सवडदाला।<BR/> दिले धाडून राहिला।<BR/> आपण तसाच शेगांवी ।।१२।।<BR/><BR/>
पदपदांतरें समर्थांचीं।<BR/> आवडीने म्हणावीं साची।<BR/> त्यास कला गायनाची।<BR/> येत होती विबुध हो ।।१३।।<BR/><BR/>
प्रत्यहीं तो अस्तमाना ।<BR/> एकतारा घेऊन जाणा ।<BR/> समर्थांच्या सान्निधाना ।<BR/> बैसून भजन करीतसे ।।१४।।<BR/><BR/>
ऐकून त्याचें भजन ।<BR/> इतरांचेही हर्षे मन ।<BR/> वस्तु अशीच आहे गान ।<BR/> रंजविणारी सर्वांते ।।१५।।<BR/><BR/>
हा गंगाभारती बरा झाला ।<BR/> रोगाचा पत्ता मोडला।<BR/> मलकापुरास पुढें गेला।<BR/> गजाननाच्या आज्ञेनें ।।१६।।<BR/><BR/>
असो एकदां पौषमासी ।<BR/> झ्यामसिंग आला शेगांवासी ।<BR/> बोलतां झाला समर्थांसी।<BR/> माझ्या गांवास चला हो ।।१७।।<BR/><BR/>
मम भाच्याच्या गृहाला।<BR/> अडगांवीं नेण्याला ।<BR/> मी आलों होतों आपणाला।<BR/> तयीं आपुला करार ।।१८।।<BR/><BR/>
ऐसा होता समर्था।<BR/> मी नाहीं येत आतां।<BR/> नको करूं आग्रह वृथा।<BR/> पुढें मागें येईन ।।१९।।<BR/><BR/>
त्याला दिवस झालें बहुत।<BR/> आतां चला मुंडगांवांत ।<BR/> मी आहे आपुला भक्त।<BR/> माझी इच्छा पूर्ण करा ।।१२०।।<BR/><BR/>
मुंडगांवांत माझे घरीं ।<BR/> कांहीं दिवस राहा तरी ।<BR/> मी अवघी करून तयारी।<BR/> न्याया आलो आपणां ।।२१।।<BR/><BR/>
इ्यामसिंगा बरोबर ।<BR/> मुंडगांवी आले साधुवर ।<BR/> दर्शना लोटले नारीनर ।<BR/> तो न आनंद वर्णवे ।।२२।।<BR/><BR/>
झ्यामसिंगानें भंडारा ।<BR/> घातिला असे थोर खरा ।<BR/> मुंडगांव झाले गोदातीरा ।<BR/> दुसरें कीं हो पैठण ।।२३।।<BR/><BR/>
पैठणामाजी एकनाथ।<BR/> मुंडगांवीं गजानन संत।<BR/> भजनी दिंड्या अमित ।<BR/> आल्या भजन करावया ।।२४।।<BR/><BR/>
आचारी लागले स्वैंपाका ।<BR/> अर्धा स्वैंपाक झाला निका।<BR/> तैं महाराज बोलले देखा।<BR/> ऐसे झ्यामसिंगासी ।।२५।।<BR/><BR/>
झ्यामसिंगा, आज चतुर्दशी।<BR/> मुळींच आहे रिक्त तिथी।<BR/> भोजनाच्या पंक्ती ।<BR/> पौर्णिमेला होऊं दे ।।२६।।<BR/><BR/>
झ्यामसिंग बोलला यावर।<BR/> स्वयंपाक झाला तयार ।<BR/> लोक जमले आहेत फार ।<BR/> आपला प्रसाद घ्यावया ।।२७।।<BR/><BR/>
स्वामींनीं केले बोलणें।<BR/> तुझें व्यवहारदृष्टीनें।<BR/> योग्य परी हें न माने ।<BR/> त्या जगदीश्वराला ।।२८।।<BR/><BR/>
झ्यामसिंगा ! हें अन्न ।<BR/> न येईल उपयोगाकारण।<BR/> तुम्हां प्रापंचिकालागून।<BR/> आपलेंच व्हावें वाटते ।।२९।।<BR/><BR/>
पंक्ती बसल्या भोजना ।<BR/> तों एकाएकी आकाश जाणा।<BR/> भरून आलें गर्जना ।<BR/> होऊं लागली मेघांची ।।१३०।।<BR/><BR/>
चमकें वीज माथ्यावरी।<BR/> झंझावात सुटला भारी।<BR/> कडकडा तीं कांतारीं।<BR/> लागलीं झाडें मोडावया ।।३१।।<BR/><BR/>
घटकेंत पाणी पाणी झालें ।<BR/> अन्न अवघे वाया गेलें।<BR/> मग झ्यामसिंगानें विनविलें ।<BR/> महाराजांस येणें रीतीं ।।३२।।<BR/><BR/>
आतां महाराज उद्यां तरी।<BR/> मुळी न व्हावें आजच्या परी।<BR/> हिरमुष्टी होऊन बसली खरी।<BR/> अवघी मंडळी गुरुराया ।।३३।।<BR/><BR/>
निवारा या पर्जन्याला ।<BR/> हा नव्हे पावसाळा।<BR/> अगांतुक बेटा आला।<BR/> आमचा नाश करावया ।।३४।।<BR/><BR/>
आतां पाऊस पडेल ।<BR/> तरी शेतीचें होईल ।<BR/> वाटोळें तें पाहा सकळ।<BR/> मग म्हणतील लोक ऐसें ।।३५।।<BR/><BR/>
झ्यामसिंगे केलें पुण्य।<BR/> हा भंडारा घालून।<BR/> तें भोवलें आम्हा लागून।<BR/> वा खूप तन्हा पुण्याची ।।३६।।<BR/><BR/>
तैं महाराज म्हणाले झ्यामसिंगा ! ।<BR/> ऐसा सचिंत होसी कां गा।<BR/> तुला न उद्यां देईल दगा।<BR/> हा पर्जन्य कधींही ।।३७।।<BR/><BR/>
आत्तांच मी वारितो त्यासी।<BR/> ऐसें बोलोन आकाशासी ! पाहूं लागलें पुण्यराशी।<BR/> तों आभाळ फांकलें ।।३८।।<BR/><BR/>
मेघ क्षणांत निघून गेले।<BR/> सर्व ठायीं ऊन पडलें।<BR/> हें एका क्षणांत झालें ।<BR/> अगाध सत्ता संतांची ।।३९।।<BR/><BR/>
दुसरे दिवशी पौर्णिमेला ।<BR/> थोर भंडारा पुन्हां झाला।<BR/> तो नियम चालला ।<BR/> अजून त्या मुंडगांवी ।।१४०।।<BR/><BR/>
इ्यामसिंगानेआपुली।<BR/> इस्टेट सर्व अर्पण केली ।<BR/> महाराजांचे चरणी भली।<BR/> त्या मुंडगांव ग्रामांत ।।४१।।<BR/><BR/>
लोक त्या मुंडगांवात ।<BR/> समर्थांचे झाले भक्त।<BR/> पुंडलीक भोकरे म्हणूनी त्यांत ।<BR/> एक जवान पोऱ्या असे ।।४२।।<BR/><BR/>
हा उकिरड्या नामक कुणब्याचा ।<BR/> पुत्र एकुलता एक साचा ।<BR/> भक्त झाला महाराजांचा ।<BR/> ऐन तारुण्यामाझारी ।।४३।।<BR/><BR/>
हे उकीर्डा नाम वन्हाडांत।<BR/> पोर नसल्या वांचत ।<BR/> लोक नवसें ठेवितात ।<BR/> ऐसा प्रघात त्या प्रांती ।।४४।।<BR/><BR/>
तें पेंटय्या तेलंगणांत।<BR/> केर पुंजा महाराष्ट्रांत।<BR/> तैसा उकीर्डा वन्हाडांत।<BR/> नांव ठेविती बालकाचें ।।४५।।<BR/><BR/>
हा पुंडलीक वद्य पक्षासी।<BR/> करावया वारीसी।<BR/> येत नियमें शेगांवासी।<BR/> घ्याया दर्शन समर्थांचें ।।४६।।<BR/><BR/>
जैसें कां तें वारकरी।<BR/> वद्य पक्षामाझारीं।<BR/> जाती इंद्रायणीचें तीरीं।<BR/> देहू आळंदी गांवाला ।।४७।।<BR/><BR/>
तैसाच हा वन्हांडात।<BR/> वारी वद्य पक्षात ।<BR/> करी येऊन शेगांवात ।<BR/> परम भावभक्तीनें ।।४८।।<BR/><BR/>
असो एकदां वन्हाडांत।<BR/> रोग ग्रंथिक सन्निपात ।<BR/> बळावला अत्यंत।<BR/> गांव बाहेर पडले कीं ।।४९।।<BR/><BR/>
या तापांत ऐसें होतें।<BR/> प्रथमतां थंडी वाजते।<BR/> अंग ज्वरानें तप्त होतें।<BR/> डोळें होती लाल बहु ।।१५०।।<BR/><BR/>
आणि कोठेतरी सांध्यावर ।<BR/> ग्रंथि उठें सत्वर ।<BR/> ती होता करी जोर ।<BR/> वात तिच्या मागूनी ।।५१।।<BR/><BR/>
मग रोगी बरळतसे ।<BR/> शुद्धि न कांहीं राहतसे ।<BR/> तलखी अंगाची होत असे ।<BR/> बेशुद्ध होई क्षणाक्षणां ।।५२।।<BR/><BR/>
पूर्वी हा रोग विपरीत।<BR/> नव्हतां भरतखंडांत।<BR/> त्याचा वास युरोपांत ।<BR/> होता मोठ्या प्रमाणी ।।५३।।<BR/><BR/>
ती सांथ इकडे आली।<BR/> गांवोगांव पसरली ।<BR/> त्याच्या प्रतिकारा सोडून दिलीं।<BR/> लोकांनीं ती घरेंदारें ।।५४।।<BR/><BR/>
त्या दुर्धर सांथीची स्वारी ।<BR/> आली पाहा मुंडगांवावरी ।<BR/> तो पुंडलीकाची आली वारी।<BR/> शेगांवास निघाला ।।५५।।<BR/><BR/>
कसकस त्याला घरीच आली।<BR/> परी ती त्याने चोरिली ।<BR/> शेगांवाची वाट धरली।<BR/> आपुल्या पित्यासमवेत ।।५६।।<BR/><BR/>
येतां पांच कोसांवर ।<BR/> शरीरासी भरला ज्वर।<BR/> एक पाऊल भूमीवर ।<BR/> तयाच्यानें टाकवेना ।।५७।।<BR/><BR/>
गांठ उठली बगलेंत ।<BR/> हैराण झाला रस्त्यांत।<BR/> ऐसें पाहून पुसें तात ।<BR/> कां रे पुंडलीका ऐसें करिशी ? ।।५८।।<BR/><BR/>
पुंडलीक म्हणे बापाला ।<BR/> बाबा मशीं ताप आला ।<BR/> गोळा एक कांखेला ।<BR/> उठला आहे येधवा ।।५९।।<BR/><BR/>
शक्ति सारी क्षीण झाली ।<BR/> आतां मशीं न चालवें मुळीं।<BR/> काय करूं ही राहिलीं।<BR/> वारी हाय रे दुर्दैवा ।।१६०।।<BR/><BR/>
हे स्वामी दयाघना ! ।<BR/> वारीस खंड पाडी ना ।<BR/> दाव तुझ्या दिव्य चरणा ।<BR/> भक्तवत्सला कृपानिधी ।।६१।।<BR/><BR/>
वारी सांग झाल्यावर ।<BR/> मग येऊं दे खुशाल ज्वर ।<BR/> जरी सांडले शरीर ।<BR/> तरी न त्याची पर्वा मला ।।६२।।<BR/><BR/>
माझा पुण्यठेवा हीच वारी ।<BR/> ती रक्षण आतां करी ।<BR/> ही साथ झाली वैरी।<BR/> नाश तिचा करावयातें ।।६३।।<BR/><BR/>
शरीरसामर्थ्य जोंवर ।<BR/> परमार्थ घडे तोंवर।<BR/> बापही झाला चिंतातुर।<BR/> ती मुलाची पाहून स्थिती ।।६४।।<BR/><BR/>
तोही रडू लागला ।<BR/> हा एकुलता एक पुत्र मला।<BR/> देवा न दिवा नेई भला।<BR/> हा माझ्या वंशाचा ।।६५।।<BR/><BR/>
उकीर्डा म्हणे पुत्रास।<BR/> गाडीघोडे बसावयास ।<BR/> आणूं कां या समयास ।<BR/> तुला बाळा बसावया ।।६६।।<BR/><BR/>
पुंडलीक वदे तयावरी ।<BR/> झाली पाहिजे पायींच वारी ।<BR/> उठत बसत कसें तरी।<BR/> जाऊं चला शेगांवा ।।६७।।<BR/><BR/>
मध्येंच मृत्यु आल्यास ।<BR/> शव तरी ने शेगांवास।<BR/> नको करूं शोकास।<BR/> हेंच आतां सांगणें ।।६८।।<BR/><BR/>
बसत उठत पुंडलीक आला।<BR/> अति कष्टे शेगांवाला।<BR/> पाहून स्वामी समर्थाला।<BR/> घातलें त्यानें दंडवत ।।६९।।<BR/><BR/>
तो समर्थांनी माव केली ।<BR/> एका हातानें दाबिली।<BR/> कांख त्यांनीच आपुली।<BR/> अति जोर करोनिया ।।१७०।।<BR/><BR/>
आणि केलें मधुरोत्तर ।<BR/> पुंडलीका ! तुझें गंडांतर ।<BR/> टळले आतां तिळभर।<BR/> चिंता त्याची करूं नको ।।७१।।<BR/><BR/>
तैसे महाराज वदतां क्षणी ।<BR/> पुंडलीकाची गांठ जाणी।<BR/> गेली जागच्या जागी जिरोनी ।<BR/> ताप तोही उतरला ।।७२।।<BR/><BR/>
कंप अशक्ततेनें।<BR/> राहिला देहाकारणें ।<BR/> करी पुंडलीकाच्या मातेनें ।<BR/> आणिला नैवेद्य वाढून ।।७३।।<BR/><BR/>
घांस त्या नैवेद्याचे।<BR/> समर्थे घेतां दोन साचे।<BR/> कांपरें तें पुंडलीकाचें।<BR/> गेले बंद होवोनिया ।।७४।।<BR/><BR/>
पुंडलीक झाला पूर्ववत्।<BR/> अशक्तता राहिली किंचित् ।<BR/> हे गुरुभक्तीचें फळ सत्य।<BR/> उघडा डोळे अंधांनो ! ।।७५।।<BR/><BR/>
गुरू योग्य असल्यावरी ।<BR/> वायां न जाई सेवा खरी।<BR/> कामधेनु असल्या घरीं।<BR/> कां न इच्छा पुरतील? ।।७६।।<BR/><BR/>
सांग करून वारीला।<BR/> पुंडलीक गेला मुंडगांवाला।<BR/> हें जो चरित्र वाची भला।<BR/> त्याचें टळेंल गंडांतर ।।७७।।<BR/><BR/>
संतचरित्र ना कहाणी ।<BR/> अनुभवाची खाण जाणी ।<BR/> मात्र अविश्वास मनीं।<BR/> संतकथेचा न यावा हो ।।७८।।<BR/><BR/>
श्रीदासगणूविरचित ।<BR/> हा श्रीगजानन विजय नामें ग्रंथ।<BR/> सुखद होवो भाविकांप्रत।<BR/> हेंच देवा मागणें ।।१७९।।<BR/><BR/>
शुभं भवतु ।।<BR/> श्रीहरिहरार्पणमस्तु ।।<BR/><BR/>
।।इति श्रीगजानन विजय ग्रंथस्य त्रयोदशोऽध्यायः समाप्तः।।<BR/><BR/>
<BR/><BR/>
<BR/><BR/>

